---
contentType: prose
---

<section>

### Zpěv patnáctý

Po jednom tvrdém kráčíme teď kraji,

dým z říčky té se nad ním vznáší tmavý,

čímž před ohněm tak proud i hráze hájí.

Jak mezi Kadsandem a Briiggem staví

si Flamští proti moři, jež se řítí,

hráz, aby před ní proud ustoupil dravý;

A podél Brenty jak lze hráze zříti,

kterými Padovští své chrání villy,

než Korutanské hory teplo cítí:

Těm hrázím podobné též tyto byly,

ač sotva výšku tu a tlouštku měly,

ať číkoliv je ruce postavily.

Od lesa tak jsme zatím dále spěli, že,

kde on byl, jsem nemoh' rozeznati,

i kdybych třeba obrátil se celý,

Když duší dav zřím proti nám se bráti,

tak podél hráze do cesty nám vběhly;

jak nový měsíc když nevidíš pláti,

Když večer dva se potkají, tak šlehly

svým po nás zrakem; při tom brvy křiví,

jak starý krejčí na ucho své jehly.

A tato společnost co na nás civí,

byl od jednoho poznán jsem, jenž táhnul

mne za lem šatu křikna: „Jaké divy?"

A ramenem svým on když po mně sáhnul,

já v tahy popálené tváře této

zrak upřev, ruku k jeho lícím nahnul,

Jež, ač v nich množství jizev bylo vseto,

přec poznati jej duchu nebránily,

i pravil jsem: „Vy tady, ser Brunetto?"

A on: „Snad bude vhod ti, synu milý,

když s tebou půjde — tlum ať dále spěje —

zpět Brunetto Latini malou chvíli?"

Já k němu: „Zcela z duše mé se děje;

i posadím se s vámi, jestli chcete,

když ten, s nímž tady kráčím, tomu přeje." —

„Ó synu!" děl, „kdo z této tísně kleté

na chvilku zde se zastaví v svém chvatu,

sto let pak leží, nechť jej oheň hněte.

Jdi, půjdu vedle lemu tvého šatu,

pak dohoním svůj zástup dosti záhy,

jenž s pláčem pro svou věčnou muku lká tu."

Já netroufal si dolů sejít s dráhy,

bych vedle něho kráčel; hlavu schýle

jsem šel jak člověk, jenž jde v úctě. „Blahý,

On začal, jaký los neb štěstí milé

před smrti tvé dnem dolů sem tě zove,

kdo vede tě, že nemineš se cíle ?"

„Tam v žití veselém," dím v řeči nové,

„kdys v jednom lesním údolí jsem zbloudil,

než splnili se mého žití dnové.

Když včera ráno z něho jsem se loudil,

při návratu mně bylo toho zříti,

jenž tou mi cestou kráčet domů soudil."

On: „Za hvězdou když půjdeš, jež ti svítí,

tu nelze tobě přístav slávy minout,

když správně v krásném znamenal jsem žití.

A kdybych nemusil tak záhy zhynout,

tak nebe vida tobě nakloněné,

moh' dílu tvému odvahou jsem kynout;

Však nevděčné to lidstvo zaslepené,

jež z Fiesoly přišlo v dávné době

a z hor má v sobě cos i od kamene,

Za dobré tvé se vrahem stane tobě,

a právem, nebo nesluší se, fíku

plod sladký v hořkém trní myslit sobě.

Báj zve je rodem slepých smrtelníků,

v němž lakota, pych, závisť nepřestává,

hleď brzy jejich odříkat se zvyků.

V tvém osudu je pro tě taká sláva,

že obě strany budou tebe lačné,

leč daleko od zobce bude tráva.

Zvěř Fiesolská nechť v své zlobě mračné

se zdupe na stlaní, ať nepohrobí

květ v hnojišti svém, jestli klíčit začne,

V němž objeví se símě svaté z doby

těch Římanů, již na těch místech zbyli,

kdy založeno hnízdo také zloby." —

„Byť tužby mé se zcela vyplnily,"

já děl: „vy byste lidské těla svazky

byl ještě neopustil, mistře milý!

Neb tkví v mém duchu obraz vaší lásky

ten otcovský a drahý, nenadále

jenž se mnou sdílel ony blahé zkazky,

Jak zvěčňuje se v žití člověk stále,

jak drahé mi to, vždycky zvěstovati

chci, dokud budu živ, ku vaší chvále.

Co o mém žití jste mi řek', chci psáti

a s druhým výrokem dám jedné paní,

jež, až k ní přijdu, smysl bude znáti.

To, byste věděl, jediné mám přání,

že v každý los chci vzdát se bez prodlení,

jen svědomí když bez viny se chrání.

Ten závdavek mým uším nový není,

nechť lopatou svou jak chce sedlák mává

a Fortuna své kolo, jak chce, mění."

Tu mistr můj se obrátil, kde pravá

je strana tváře, na mne zrak svůj stavil

řka: „Dobře slyšel ten, kdo pozor dává."

A dále jda jsem hovorem se bavil

a ptal se Brunetta, kdo z druhů jeho

jsou největší a nejznámější':' Pravil:

„Ač slušno je, z nich znáti některého,

však jiné zamlčet se lepší zdá mi;

čas překáží, bys dozvěděl se všeho.

Věz, celkem většinou jsou kněží známí

a učenci, svět druhdy znal jich slávu,

a hříchem tím se poskvrnili sami.

Zde Priscian jde v středu toho davu,

z Accorsy František; tvá touha žárná

když poznat žádá větší hnusnost mravů,

Moh' viděti jsi toho též, jejž z Arna

k Bacchilionu poslal Sluha sluhů,

kde ochablé své čivy složil, stárna.

I o jiných bych mluvil z toho kruhu,

leč pouť i hovor nemůž' trvat déle,

zřímť nový kouř z písčitých stoupat luhů.

Lid, s nímž se nesmím sejít, jde;

nuž vřele chci „Poklad" svůj ti ještě poručiti,

víc nežádám si, neb v něm žiju cele."

Pak obrátil se a z těch zdál se býti,

o sukno zelené již běhávají

ve Veroně a v závody se řítí,

Však ne co ztrácejí, leč vyhrávají.

</section>
