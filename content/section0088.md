---
contentType: prose
---

### Zpěv sedmnáctý

Ku Climeně jak nedočkavý přišel,

jenž otce neústupné k synům dělá,

by pravdu pomluv proti sobě slyšel: 

Tak já jsem činil, cítila to bdělá

má Beatrice i ta lampa svatá,

jež k vůli mně dřív s místa svého sjela.

I řekla: „Přání tvého zoře vzňatá

kéž vyjde z tebe, a nechť duše tvojí

má pečeť na sobě, co vyjít chvátá.

Ne vědomosti naše řečí svojí

bys rozšířil, leč abys žízně plání

se učil hlásiti se k vláhy zdroji.“

Můj drahý kmeni velký ve poznání!

Jak člověk zří, že jednom ve trojhranu

dvoum tupým úhlům nelze míti stání.

Své oči v onu obraceje stranu,

kde bod, kterému vše jest přítomností:

tak nahledáš ty v budoucnosti bránu.

Když s Virgilem jsem kráčel v společnosti

ku oné hoře, která duše léčí,

i t hlubinu, jež zatracence hostí,

O příštím žití svém já těžké řeči

tam uslyšel, ač dosud okovaný

se bouře nelekám i sebe věčí.

Mé žízni by se dostalo té many,

bych znal svůj osud příští, nebo zdá se,

že méně poraní šíp předvídaný.

Tak děl jsem k světlu, které v krátkém čase

dřív se mnou mluvilo, jak chtěla Bice,

své přání ve svém zjevil jsem mu hlase.

Ne v hádankách, k nimž nebývalo klíče,

jež dříve bláznům byly hříšnou sítí,

než beránek sňal smrtí svou zlé chtíče.

Leč krátce, stručně a v latině zníti

jsem slyšel řeč otcovské lásky tady

jak zahalena ve svůj úsměv svítí:

„Říš nahodilých věcí, jejichž řady

nad knihu látky vaší nesahají,

jest v oku věčném celá a bez vady.

Ty nutnými však tím se nestávají,

tak málo jako okem, v němž se zhlíží,

po řece jede člun, s nímž vlny hrají.

Jak varhan sladký souzvuk v sluch se plíží,

tvůj příští osud před tebou zřím státi,

když oko mé se v božský zrak ten hříží.

Jak Hippolyt se musil z Athen bráti

pro macechy zlé podlé nevražení,

ty musíš Florencii s bohem dáti.

To připravuje se, tam cílí chtění,

ten provede to, jenž to v mysli chová

tam, Kristem kupčit kde jest věcí denní.

A vinným trpícího lidská slova

vždy shledají, však boží pomsty chvíle,

by pravdu zjevila, své tresty schová.

Ty opustíš své všechny věci milé

i nejdražší, to první rána smutná,

jíž vyhnanství luk nechybí se cíle.

Ty zkusíš, cizí chléb jak slaně chutná,

a cizí schody nahoru a dolů

jak šlapati je věru cesta rmutná.

A co tvé páže nejvíc ztíží v bolu,

zlá bude společnost a pošetilá,

s kterou se octneš v nižině té spolu,

Jež nevděčná a cele zhovadilá

se proti tobě vzbouří, v krátké době

by jejich, ne tvá skráň se skrvavila.

Jich jednání dá důkaz o jich zlobě

tak brzy, že tvá sláva v tom jen dřímá,

svou stranu utvořiti samu sobě.

Co první skryt a hospoda tě jímá,

dům velkého Lombarda, na žebříku

jenž v znaku svém svatého ptáka třímá,

Svou laskavostí pohne tebe k díku,

že mezi prošením a povolením

to pozdní první u vás bude v zvyku.

S ním toho poznáš, jenž svým narozením

vliv této hvězdy zkusil v také síle,

na skutky jeho že svět zhledne s chvěním.

Jej nevšímlo si lidstvo této chvíle,

jeť příliš mlád, neb teprv devět roků

kol něho spěla těchto kruhů píle.

Než Gaskonský Jindřicha do uskoků

svých zaplete, juž v peněz pohrdání

a v snaze jeho velkosť kmitne oku.

A jeho velké srdce v takém vzplání

se ukáže, i jeho nepřátelé

že v jeho chválu promění své lání.

A jemu, skutkům jeho vzdej se směle,

jim mnoho v národě se brzy změní,

stav chudý s bohatým se změní cele.

To o něm v paměti nes, ve mlčení

však zachovej“ – A věci děl pak jiné

i těm, kdo nyní žijí, k nevěření.

Pak pravil: „Synu, oné řeči stinné

to výklad jest, toť léčky, do zajetí

jež v několika letech tobě kyne.

Svým sousedům však nemáš záviděti,

neb dél potrvá příští žití tvoje,

než zrady své trest mohou vytrpěti.“

Svým mlčením když svatý plamen v stoje

dal vědět, útek že ukončil v plátně,

jež k zosnování dala mu řeč moje;

Jak v pochybě kdo, já jsem začal chvatně,

jenž rady žádá od toho, kdo pravý

má náhled věci, jíž se chápe statně:

„Zřím dobře, otče můj, kterak čas dravý

se řítí na mne, aby dal mi rány

nejkrutší tomu, kdo jest nevšímavý.

Tož moudrosti vzdát sebe do ochrany

jest dobře, bych vše neztratil svým zpěvem,

když z nejdražšího místa budu štvaný.

Tam v světě nejhořčejším hořkým hněvem

a na vrchu též, jehož ku vrcholi

jsem povznešen byl paní svojí zjevem,

A v nebi též na každém hvězdném poli

jsem zvěděl věci, které povídati

mnohému vznítí hlod a pal a boly.

A, přítel pravdy, mám-li prodlévati,

tož bojím se, že těm nebudu žíti,

jenž tyto časy budou dávné zváti.“

Jas, ve kterém se můj drahokam třpytí,

mnou objeven se usmál v takém lesku,

jak zlaté zrcadlo když v slunci svítí.

Pak začal: „Svědomí, ve viny stesku

ať nad svou hanbou se neb cizí hrbí,

v tvé řeči kruté najde dosti blesku.

Tvůj zpěv ať věcí ukrýváním skrbí,

co viděl jsi, to odhal bez váhání,

nechať se škrábe dále, koho svrbí.

Nechť trpkým bude v prvním ochutnání

tvůj hlas; věř chlebem života se stane,

když stráví jej, kdo zprvu se mu brání.

Tvá píseň bude vichr, který vane

co nejbujněji u nejvyšších štítů,

a z toho velká sláva tobě skane.

Tož viděl jsi zde ve sfér těchto kmitu

na oné hoře, a v žalostné strži

jen duše známé, od čtenářů citu,

Věř, příklad taký víry neobdrží

ni ukojení nedá, jenž se kryje

a neznámý svůj kořen v taji drží.

Ti chtějí důvod, který v oči bije.
