---
contentType: poetry
---

<section>

### Zpěv sedmnáctý

Ku Climeně jak nedočkavý přišel,

jenž otce neústupné k synům dělá,

by pravdu pomluv proti sobě slyšel: 

</section>

<section>

Tak já jsem činil, cítila to bdělá

má Beatrice i ta lampa svatá,

jež k vůli mně dřív s místa svého sjela.

</section>

<section>

I řekla: „Přání tvého zoře vzňatá

kéž vyjde z tebe, a nechť duše tvojí

má pečeť na sobě, co vyjít chvátá.

</section>

<section>

Ne vědomosti naše řečí svojí

bys rozšířil, leč abys žízně plání

se učil hlásiti se k vláhy zdroji.“

</section>

<section>

Můj drahý kmeni velký ve poznání!

Jak člověk zří, že jednom ve trojhranu

dvoum tupým úhlům nelze míti stání.

</section>

<section>

Své oči v onu obraceje stranu,

kde bod, kterému vše jest přítomností:

tak nahledáš ty v budoucnosti bránu.

</section>

<section>

Když s Virgilem jsem kráčel v společnosti

ku oné hoře, která duše léčí,

i t hlubinu, jež zatracence hostí,

</section>

<section>

O příštím žití svém já těžké řeči

tam uslyšel, ač dosud okovaný

se bouře nelekám i sebe věčí.

</section>

<section>

Mé žízni by se dostalo té many,

bych znal svůj osud příští, nebo zdá se,

že méně poraní šíp předvídaný.

</section>

<section>

Tak děl jsem k světlu, které v krátkém čase

dřív se mnou mluvilo, jak chtěla Bice,

své přání ve svém zjevil jsem mu hlase.

</section>

<section>

Ne v hádankách, k nimž nebývalo klíče,

jež dříve bláznům byly hříšnou sítí,

než beránek sňal smrtí svou zlé chtíče.

</section>

<section>

Leč krátce, stručně a v latině zníti

jsem slyšel řeč otcovské lásky tady

jak zahalena ve svůj úsměv svítí:

</section>

<section>

„Říš nahodilých věcí, jejichž řady

nad knihu látky vaší nesahají,

jest v oku věčném celá a bez vady.

</section>

<section>

Ty nutnými však tím se nestávají,

tak málo jako okem, v němž se zhlíží,

po řece jede člun, s nímž vlny hrají.

</section>

<section>

Jak varhan sladký souzvuk v sluch se plíží,

tvůj příští osud před tebou zřím státi,

když oko mé se v božský zrak ten hříží.

</section>

<section>

Jak Hippolyt se musil z Athen bráti

pro macechy zlé podlé nevražení,

ty musíš Florencii s bohem dáti.

</section>

<section>

To připravuje se, tam cílí chtění,

ten provede to, jenž to v mysli chová

tam, Kristem kupčit kde jest věcí denní.

</section>

<section>

A vinným trpícího lidská slova

vždy shledají, však boží pomsty chvíle,

by pravdu zjevila, své tresty schová.

</section>

<section>

Ty opustíš své všechny věci milé

i nejdražší, to první rána smutná,

jíž vyhnanství luk nechybí se cíle.

</section>

<section>

Ty zkusíš, cizí chléb jak slaně chutná,

a cizí schody nahoru a dolů

jak šlapati je věru cesta rmutná.

</section>

<section>

A co tvé páže nejvíc ztíží v bolu,

zlá bude společnost a pošetilá,

s kterou se octneš v nižině té spolu,

</section>

<section>

Jež nevděčná a cele zhovadilá

se proti tobě vzbouří, v krátké době

by jejich, ne tvá skráň se skrvavila.

</section>

<section>

Jich jednání dá důkaz o jich zlobě

tak brzy, že tvá sláva v tom jen dřímá,

svou stranu utvořiti samu sobě.

</section>

<section>

Co první skryt a hospoda tě jímá,

dům velkého Lombarda, na žebříku

jenž v znaku svém svatého ptáka třímá,

</section>

<section>

Svou laskavostí pohne tebe k díku,

že mezi prošením a povolením

to pozdní první u vás bude v zvyku.

</section>

<section>

S ním toho poznáš, jenž svým narozením

vliv této hvězdy zkusil v také síle,

na skutky jeho že svět zhledne s chvěním.

</section>

<section>

Jej nevšímlo si lidstvo této chvíle,

jeť příliš mlád, neb teprv devět roků

kol něho spěla těchto kruhů píle.

</section>

<section>

Než Gaskonský Jindřicha do uskoků

svých zaplete, juž v peněz pohrdání

a v snaze jeho velkosť kmitne oku.

</section>

<section>

A jeho velké srdce v takém vzplání

se ukáže, i jeho nepřátelé

že v jeho chválu promění své lání.

</section>

<section>

A jemu, skutkům jeho vzdej se směle,

jim mnoho v národě se brzy změní,

stav chudý s bohatým se změní cele.

</section>

<section>

To o něm v paměti nes, ve mlčení

však zachovej“ – A věci děl pak jiné

i těm, kdo nyní žijí, k nevěření.

</section>

<section>

Pak pravil: „Synu, oné řeči stinné

to výklad jest, toť léčky, do zajetí

jež v několika letech tobě kyne.

</section>

<section>

Svým sousedům však nemáš záviděti,

neb dél potrvá příští žití tvoje,

než zrady své trest mohou vytrpěti.“

</section>

<section>

Svým mlčením když svatý plamen v stoje

dal vědět, útek že ukončil v plátně,

jež k zosnování dala mu řeč moje;

</section>

<section>

Jak v pochybě kdo, já jsem začal chvatně,

jenž rady žádá od toho, kdo pravý

má náhled věci, jíž se chápe statně:

</section>

<section>

„Zřím dobře, otče můj, kterak čas dravý

se řítí na mne, aby dal mi rány

nejkrutší tomu, kdo jest nevšímavý.

</section>

<section>

Tož moudrosti vzdát sebe do ochrany

jest dobře, bych vše neztratil svým zpěvem,

když z nejdražšího místa budu štvaný.

</section>

<section>

Tam v světě nejhořčejším hořkým hněvem

a na vrchu též, jehož ku vrcholi

jsem povznešen byl paní svojí zjevem,

</section>

<section>

A v nebi též na každém hvězdném poli

jsem zvěděl věci, které povídati

mnohému vznítí hlod a pal a boly.

</section>

<section>

A, přítel pravdy, mám-li prodlévati,

tož bojím se, že těm nebudu žíti,

jenž tyto časy budou dávné zváti.“

</section>

<section>

Jas, ve kterém se můj drahokam třpytí,

mnou objeven se usmál v takém lesku,

jak zlaté zrcadlo když v slunci svítí.

</section>

<section>

Pak začal: „Svědomí, ve viny stesku

ať nad svou hanbou se neb cizí hrbí,

v tvé řeči kruté najde dosti blesku.

</section>

<section>

Tvůj zpěv ať věcí ukrýváním skrbí,

co viděl jsi, to odhal bez váhání,

nechať se škrábe dále, koho svrbí.

</section>

<section>

Nechť trpkým bude v prvním ochutnání

tvůj hlas; věř chlebem života se stane,

když stráví jej, kdo zprvu se mu brání.

</section>

<section>

Tvá píseň bude vichr, který vane

co nejbujněji u nejvyšších štítů,

a z toho velká sláva tobě skane.

</section>

<section>

Tož viděl jsi zde ve sfér těchto kmitu

na oné hoře, a v žalostné strži

jen duše známé, od čtenářů citu,

</section>

<section>

Věř, příklad taký víry neobdrží

ni ukojení nedá, jenž se kryje

a neznámý svůj kořen v taji drží.

</section>

<section>

Ti chtějí důvod, který v oči bije.

</section>
