---
contentType: prose
---

### Zpěv třicátý třetí

O Panno, matko, dcero syna svého

nejpokornější, nejvyšší všech tvorů,

určený cíle záměru věčného,

Tys lidskou bytost k důstojnosti vzoru

tak povznesla, že tvůrce její déle

neváhal žíti ve stvořených sboru.

V tvém lůně láska ona vzplála vřele,

na jejímž ohni v míru věčném, v kráse

ten nebes květ se rozvinul tak skvěle.

Zde pochodní polední usmívá se

tvá láska na nás, lidem v zemské rmuti,

jsi věčné naděje zdroj živý zase.

Tys velká, vše tvé zmůže pokynutí,

že, milost kdo bez tebe v světě žádá,

si přeje lítati však bez perutí.

Leč dobrota tvá nepomáhá ráda

jen tomu, kdo tě prosí; často rojí

se sama, dlaň než k modlitbě se skládá.

Se soucitem se milosrdí pojí

a velkomyslnost, šlechetnost čirá;

a dobrotu všech tvorů zoveš svojí.

Teť prosí tento, který z všehomíra

vzlet nejdolejší sluje a zřel žití

všech duchů posloupně, a k tobě zírá;

O milostí svou rač jej posilniti,

by ještě výše k poslednímu blahu

moh smrtelným se zrakem odvážiti!

Pro zření své já nenapjal tak snahu

jak pro něho tu činím z oddanosti,

mým prosbám malou nepřikládej váhu.

Ó rozptyl každý mrak mu smrtelnosti

svou prosbou, aby se mu rozevřela

nejvyšší rozkoš v celé líbeznosti.

Dál prosí královno má mysl smělá,

– co chceš, to můžeš – v takém popatření

bys zdravé smysly zachovat mu chtěla.

Tvá stráž kéž zmůže lidských pudů vření,

viz Beatrici a viz všecky svaté,

jak modlí se za moje vyslyšeni!“

Na modlícího s pozorností vzpjaté

ty oči, jež Bůh ctí, mně svědkem byly,

jak vděčí se jim prosby blahovzňaté.

K věčnému Světlu pak se obrátily,

věř každý, oči tvoru nižádného

se v také světlo nikdy nestopily.

Já, který k poslednímu cíli přání všeho

jsem blížil se ve slušné vzdálenosti,

jsem tišil bouřný plamen žáru svého.

A Bernard, jeho pohled úsměv hostí,

mi kyne juž, bych oči zvedl výše,

leč dělal jsem co chtěl sám s ochotností.

Můj ostřejší zrak vnikal spíš a spíše

do paprsků tak vznešeného světla,

jež, pravda v sobě, pravdu kolem dýše.

A síla mého vidění tak zkvětla,

že slovo zraku nepostačí ani,

že bohatost mou pamět zcela zhnětla.

A jako ten, jenž vidí něco v spaníˇ

a dojem toho po snu trvá dále

a jiného se v mysl mu nesklání,

Mně dělo se, neb ač zmizelo v mále

mé vidění, přec onu cítím něhu,

jež zrodila se v mojí hrudi, stále.

Pod sněhem takto tají spousty sněhu,

tak věštby psané lehké na lupení

ve větru poletaly v hravém běhu.

Ó světlo nejvyšší, nad pochopení

se lidi pnoucí, mojí duši vroucí

dej část jen malou svého objevení!

Můj jazyk učiň silný všemohoucí,

by pouze jiskru této slávy tvojí

moh zanechati věky pro budoucí.

Když navrátí se něco v pamět moji

a něco bude v těchto verších zníti,

tvé vítězství všem srdcím zjevné stojí.

I myslím, živý paprsk jak se řití

v mé oko, blesky byl by stih mne zcela,

bych od něho měl zrak svůj odvrátiti;

Leč pamatuji, že jim více smělá

se stala duše v patření, až síla

ta věčná s okem sloučiti se spěla.

Ó milosti, kterás mi sílu vlila,

že v světlo věčné zrak jsem upřel v jase,

až patření moc v něm se roztavila;

Ve hloubi jeho zřím, jak proplitá se

do jedné knihy láskou spjato, světem

co rozptýleno v prostoru a čase;

A podstať, příslušnost, zvyk jejich letem

zde spojeno vše v takou harmonii,

že slabé světlo jest, co dím svým retem

Tvar všeobecný, jenž se v uzel svijí,

mním, že jsem viděl, neb při této zvěsti

mně srdce vlny v plesu bouřněj bijí.

Já mžikem v zapomnění víc se plavím

než věků pětadvaceti pouť, v které

se Neptun divil Arga stínům tmavým.

Tak v patření v hloub duše má se bere

a zírá pevná, klidná, pozorlivá,

až vybuchla pak celá v žáry steré.

Tím světlem do ní taká síla splývá,

že nelze jí se hnouti v jiném směru,

byť toho sebe více byla chtivá.

Neb ono blaho, cíl všech tužeb věru,

v tom světle ústí, a byť dokonalé,

vše vadné jest, co v jinou spadá sféru.

Teď já i o tom, v paměti mé stále

co zbylo, budu žvatlat jako dítě,

jež na prsu si vlhčí rtíky malé.

Ne, že by vzplálo v tomto živém svitě

víc nežli prostý obraz, jak byl dříve,

jenž zůstane vždy, jak jsem zřel jej hbitě;

Leč zřením víc že rostlo oko snivé,

to jedno světlo náhle se mi mění,

neb sám jsem změnil se, ve hmotě živé.

A v hloubi toho světla v překvapení

tři kruhy zřím, jež jeden obvod mají,

leč při tom ale troje zabarvení,

Jak duha v duze, první s druhým hrají

ve světla odrazu, třetího zářně

na obě strany z obou žehy plají.

Mé drsné slovo nevylíčí zdárně

co viděl jsem a myšlénka, víc říci

jež chtěla by, jak namahá se marně!

O věčné světlo, pouze v sobě dlící,

vše chápající, sebou pochopeno

a lásku s úsměvem mně věnující,

To víření, jež v tobě shromážděno,

když pozoroval jsem je malou chvíli,

jak plálo světlem, které odráženo,

To v sobě, v barvě své se ke mně chýlí,

tak jako lidská tvář je zabarvena,

čímž zcela vnořit se v ně zrak můj pílí.

Jak měřič, jehož mysl zahloubena

je v kruhu výměr a jenž nemá štěstí

nalézti klíč, jímž práce podmíněna:

Mně dělo se při této zraku zvěsti,

já zříti chtěl, jak obraz ten ku kruhu

se má a zdali lze jej ve kruh vplésti.

Leč slabou k tomu křídel měl jsem vzpruhu,

jen duši moji síla blesku jala,

v němž touhu svou jsem splnil nad zásluhu.

Tu síla zkvětlé obraznosti splala,

neb jako kolo v stejném ruchu vezdy

mou vůli a mé chtění láska hnala,

Jež u vír žene slunce a vše hvězdy.
