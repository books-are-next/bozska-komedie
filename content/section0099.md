---
contentType: prose
---

<section>

### Zpěv dvacátý osmý

Když o nynějším žití bídných lidí

mi kárajíc je pravdu pověděla

ta, jíž má mysl ve všem nebe vidí,

Jak ve zrcadle pochodeň by stkvělá

se rozsvítila za člověka záda,

než myslil na ni, že by vzplanout měla,

I obrátí se a zvěděti žádá,

zda sklo dí pravdu a zří do souhlasu

že obé jest, jak text i nota skládá:

Má pamět učinila v tomto času,

zrak upjav k očím, z kterých láska sítě

mi nastrojila v úsměvu a jasu.

Když obrátil jsem se tam okamžitě,

mé oči tknuty byly tím, v té knize

co zří, kdo dívá se, jak víří hbitě.

Bod viděl jsem, plál v čistém světle ryze,

že oko bylo oslněno v jase

a zavřelo se ostrosti té cizé.

A hvězda sama nejmenší jež zdá se,

ta měsícem by byla vedle něho,

když hvězda s hvězdou v nebi porovná se.

V té vzdálenosti jak od kola svého

je světlo, které kolo spůsobuje

když nejhustší jest pára štítem jeho.

Kruh ohnivý kol bodu pohybuje

se prudce, takže pohyb, nejrychleji

jenž svět obíhá, před tím ustupuje;

Kol toho jiný víří, za ním spějí

pak druhý, třetí, čtvrtý, a kruh pátý

a šestý v sebe tak se otáčejí;

Pak sedmý sledoval tak rozepjatý,

že Hery služka i v kruhu svém celém

by neobjala tento oblouk zlatý.

Tak osmý, devátý v rozpjetí smělém

a každý volněji se v kole točil,

čím od jedničky dál byl jasným čelem.

A v tom jsem plamen nejčistější zočil,

jenž nejmíň od čisté se jiskry dálí,

proud věčí pravdy z ní do něho vkročil.

Má paní zřela, že rmut péče kalí

mou duši, a tu řekla: „Na tom bodu

tká příroda i vesmír neskonalý.

Na kruh ten pohleď, jenž s ním drží shodu,

a věz, že žhoucí láskou, jež ho žene,

on víří v takém bystrém chorovodu.“

Já: „Byť pořádkem tímto sestavené

vše bylo v světě, jejž zřím v kruzích tady,

rád uznal bych, co přede mnou se klene.

Leč jiný řád zemskými vládne lady,

čím vzdálenější od toho jsou středu,

tím více božské jsou těch kruhů spády.

Nuž tady aspoň ztiš mé touhy bědu

v tom čaruplném i andělském tejně,

jenž světlo s láskou všady skytá hledu,

A pouč mne, s obrazem otisk stejně

proč neshodují se, já v tomto sporu

se zmítám, osvěť tmy mé čarodějně!“

„Tvé prsty, děla v klidném rozhovoru,

že nestačí na uzel ten, toť jasné,

stvrd tím, že nevším si ho žádný z tvorů.

Pak řekla dál: „Ať tvoje žízeň zhasne,

tím nasytíš se, co dí ústa moje,

nuž namáhej si ducha v práci spasné.

Těl sféry rozličné jsou podle zdroje

buď věčího neb menšího té síly,

jež částěmi jich žene proudy svoje.

Tak věčí dobrota v zdar věčí pílí

a věčí zdar ve věčím bují těle,

když stejně dokonalé má vše díly.

Tak ten kruh, vesmír v rozsáhlosti celé

jejž rve za sebou, odpovídá kruhu,

jenž nejvíc patří a miluje vřele.

Tvůj duch když sílu bere za zásluhu,

ne ale pouhý zjev látek, jež tobě

se ve kulatém objevují pruhu,

Tu poznáš čárný poměr, v jakém obě,

tož málo k míň a mnoho k více stojí,

dle síly v každém nebi jemu k zdobě.“

Jak jas a světlo hned se vzduchem rojí,

když Boreaš z té svojí tváře dýše,

kde nejmírnější svoje větry strojí;

Čímž hustá mlha rozplývá se tiše,

až zkalené dřív nebe se usmívá

i se vší krásou svojí hvězdné říše:

Tak bylo mi, když paní dobrotivá

mne jasnou odpovědí nakrmila,

jíž pravda vzplála mi co hvězda živá.

Řeč její v ticho když se zkonejšila,

tu kruhy začly jiskřit blesků žehy

jak tyč, která se v ohni roztavila.

Za vlastním žárem šly ty rudé šlehy

a rostly jako když se dvojí šachy

do tisíců a sfér těch zněly břehy

Kol křikem Hosanah a výše v nachy

od sboru k sboru, až tam k tomu bodu,

jenž drží a udrží let jich plachý.

By v myšlénky mé zas uvedla shodu,

dí paní moje: „Serafy zříš tady

a Cherubíny v prvním chorovodu.

Ti následují rychle tak své řady,

by bodu tomu jen se vyrovnali,

a mohou neb zří do hloubky a všady.

Ty druhé, lásky těchto věnec stálý,

se trůny zvou božského obličeje,

neb co hráz první trojice zde vzplály.

A zvědět máš, že rozkoš v ně se leje

dle síly, které může proniknouti

do pravdy, která zkojení všem přeje.

Čímž zjevno blaha že lze dosáhnouti

jen patřením, ne láskou, tato bývá

jen toho následkem na světské pouti.

A patření za míru svoji mívá

pak zásluhu, z té s dobrou vůlí vzchází

pak milost, toť jsou stupně, z nichž ráj kývá.

A v druhé trojici, jež v svěžím mlází

věčného jara pro vše časy klíčí,

květ jehož s listím beran nerozhází,

Tam blažení Hosanah stále křičí,

tři sbory pějí v trojí melodii

a ples, v němž trojnásobí sebe, líčí.

Tři sbory pak jsou v té hierarchii,

ty první panstva, druhé slují síly

a třetí moci, které tam se kryjí.

Tak v předposledních kruzích v reji pílí

tam knížata a svatí archandělé,

hry andělské se v sledním zakotvily.

A vzhůru všichni zří, jas na svém čele,

a dolů tak působí, že jak k bohu

jsou taženi, též všichni táhnou směle.

Svou Dionys, obrátil k tomu vlohu

je pozorovat, různit, jmenovati,

a po něm dělám já to jak jen mohu.

Leč Řehoř nechtěl za pravdu mi dáti,

však jakmile zde otevřel své zraky,

sám nad sebou se musil usmívati.

A takového taje zdali mraky

se smrtelníku roztrhly, nech žasu,

kdo sdělil s ním je, viděl je zde taky

a jiné pravdy ještě z toho jasu.

</section>
