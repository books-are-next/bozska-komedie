---
contentType: poetry
---

<section>

### Zpěv dvacátý osmý

Když o nynějším žití bídných lidí

mi kárajíc je pravdu pověděla

ta, jíž má mysl ve všem nebe vidí,

</section>

<section>

Jak ve zrcadle pochodeň by stkvělá

se rozsvítila za člověka záda,

než myslil na ni, že by vzplanout měla,

</section>

<section>

I obrátí se a zvěděti žádá,

zda sklo dí pravdu a zří do souhlasu

že obé jest, jak text i nota skládá:

</section>

<section>

Má pamět učinila v tomto času,

zrak upjav k očím, z kterých láska sítě

mi nastrojila v úsměvu a jasu.

</section>

<section>

Když obrátil jsem se tam okamžitě,

mé oči tknuty byly tím, v té knize

co zří, kdo dívá se, jak víří hbitě.

</section>

<section>

Bod viděl jsem, plál v čistém světle ryze,

že oko bylo oslněno v jase

a zavřelo se ostrosti té cizé.

</section>

<section>

A hvězda sama nejmenší jež zdá se,

ta měsícem by byla vedle něho,

když hvězda s hvězdou v nebi porovná se.

</section>

<section>

V té vzdálenosti jak od kola svého

je světlo, které kolo spůsobuje

když nejhustší jest pára štítem jeho.

</section>

<section>

Kruh ohnivý kol bodu pohybuje

se prudce, takže pohyb, nejrychleji

jenž svět obíhá, před tím ustupuje;

</section>

<section>

Kol toho jiný víří, za ním spějí

pak druhý, třetí, čtvrtý, a kruh pátý

a šestý v sebe tak se otáčejí;

</section>

<section>

Pak sedmý sledoval tak rozepjatý,

že Hery služka i v kruhu svém celém

by neobjala tento oblouk zlatý.

</section>

<section>

Tak osmý, devátý v rozpjetí smělém

a každý volněji se v kole točil,

čím od jedničky dál byl jasným čelem.

</section>

<section>

A v tom jsem plamen nejčistější zočil,

jenž nejmíň od čisté se jiskry dálí,

proud věčí pravdy z ní do něho vkročil.

</section>

<section>

Má paní zřela, že rmut péče kalí

mou duši, a tu řekla: „Na tom bodu

tká příroda i vesmír neskonalý.

</section>

<section>

Na kruh ten pohleď, jenž s ním drží shodu,

a věz, že žhoucí láskou, jež ho žene,

on víří v takém bystrém chorovodu.“

</section>

<section>

Já: „Byť pořádkem tímto sestavené

vše bylo v světě, jejž zřím v kruzích tady,

rád uznal bych, co přede mnou se klene.

</section>

<section>

Leč jiný řád zemskými vládne lady,

čím vzdálenější od toho jsou středu,

tím více božské jsou těch kruhů spády.

</section>

<section>

Nuž tady aspoň ztiš mé touhy bědu

v tom čaruplném i andělském tejně,

jenž světlo s láskou všady skytá hledu,

</section>

<section>

A pouč mne, s obrazem otisk stejně

proč neshodují se, já v tomto sporu

se zmítám, osvěť tmy mé čarodějně!“

</section>

<section>

„Tvé prsty, děla v klidném rozhovoru,

že nestačí na uzel ten, toť jasné,

stvrd tím, že nevším si ho žádný z tvorů.

</section>

<section>

Pak řekla dál: „Ať tvoje žízeň zhasne,

tím nasytíš se, co dí ústa moje,

nuž namáhej si ducha v práci spasné.

</section>

<section>

Těl sféry rozličné jsou podle zdroje

buď věčího neb menšího té síly,

jež částěmi jich žene proudy svoje.

</section>

<section>

Tak věčí dobrota v zdar věčí pílí

a věčí zdar ve věčím bují těle,

když stejně dokonalé má vše díly.

</section>

<section>

Tak ten kruh, vesmír v rozsáhlosti celé

jejž rve za sebou, odpovídá kruhu,

jenž nejvíc patří a miluje vřele.

</section>

<section>

Tvůj duch když sílu bere za zásluhu,

ne ale pouhý zjev látek, jež tobě

se ve kulatém objevují pruhu,

</section>

<section>

Tu poznáš čárný poměr, v jakém obě,

tož málo k míň a mnoho k více stojí,

dle síly v každém nebi jemu k zdobě.“

</section>

<section>

Jak jas a světlo hned se vzduchem rojí,

když Boreaš z té svojí tváře dýše,

kde nejmírnější svoje větry strojí;

</section>

<section>

Čímž hustá mlha rozplývá se tiše,

až zkalené dřív nebe se usmívá

i se vší krásou svojí hvězdné říše:

</section>

<section>

Tak bylo mi, když paní dobrotivá

mne jasnou odpovědí nakrmila,

jíž pravda vzplála mi co hvězda živá.

</section>

<section>

Řeč její v ticho když se zkonejšila,

tu kruhy začly jiskřit blesků žehy

jak tyč, která se v ohni roztavila.

</section>

<section>

Za vlastním žárem šly ty rudé šlehy

a rostly jako když se dvojí šachy

do tisíců a sfér těch zněly břehy

</section>

<section>

Kol křikem Hosanah a výše v nachy

od sboru k sboru, až tam k tomu bodu,

jenž drží a udrží let jich plachý.

</section>

<section>

By v myšlénky mé zas uvedla shodu,

dí paní moje: „Serafy zříš tady

a Cherubíny v prvním chorovodu.

</section>

<section>

Ti následují rychle tak své řady,

by bodu tomu jen se vyrovnali,

a mohou neb zří do hloubky a všady.

</section>

<section>

Ty druhé, lásky těchto věnec stálý,

se trůny zvou božského obličeje,

neb co hráz první trojice zde vzplály.

</section>

<section>

A zvědět máš, že rozkoš v ně se leje

dle síly, které může proniknouti

do pravdy, která zkojení všem přeje.

</section>

<section>

Čímž zjevno blaha že lze dosáhnouti

jen patřením, ne láskou, tato bývá

jen toho následkem na světské pouti.

</section>

<section>

A patření za míru svoji mívá

pak zásluhu, z té s dobrou vůlí vzchází

pak milost, toť jsou stupně, z nichž ráj kývá.

</section>

<section>

A v druhé trojici, jež v svěžím mlází

věčného jara pro vše časy klíčí,

květ jehož s listím beran nerozhází,

</section>

<section>

Tam blažení Hosanah stále křičí,

tři sbory pějí v trojí melodii

a ples, v němž trojnásobí sebe, líčí.

</section>

<section>

Tři sbory pak jsou v té hierarchii,

ty první panstva, druhé slují síly

a třetí moci, které tam se kryjí.

</section>

<section>

Tak v předposledních kruzích v reji pílí

tam knížata a svatí archandělé,

hry andělské se v sledním zakotvily.

</section>

<section>

A vzhůru všichni zří, jas na svém čele,

a dolů tak působí, že jak k bohu

jsou taženi, též všichni táhnou směle.

</section>

<section>

Svou Dionys, obrátil k tomu vlohu

je pozorovat, různit, jmenovati,

a po něm dělám já to jak jen mohu.

</section>

<section>

Leč Řehoř nechtěl za pravdu mi dáti,

však jakmile zde otevřel své zraky,

sám nad sebou se musil usmívati.

</section>

<section>

A takového taje zdali mraky

se smrtelníku roztrhly, nech žasu,

kdo sdělil s ním je, viděl je zde taky

</section>

<section>

a jiné pravdy ještě z toho jasu.

</section>
