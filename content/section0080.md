---
contentType: poetry
---

<section>

### Zpěv devátý

Když sličná Clemenzo tvůj Karel vlídný

mne osvítil, jal se mi vyprávěti,

ký jeho rod klam očekává bídný,

</section>

<section>

A pravil: „Mlč, nech čas ať dále letí,

víc říci nemoha, než: škodě vaší

pláč spravedlivý přijde ve zápětí.“

</section>

<section>

Juž svaté světlo toto nazpět snáší

se do Slunce, které je plní celé,

jak v dobro, které každou touhu plaší.

</section>

<section>

Ó duše podvedené, zdivočelé,

to dobro necháváte a své čelo

jen ku marnostem obracíte směle.

</section>

<section>

V tom ejhle, světlo jiné hbitě spělo

mně naproti a v jeho zářném plání

jsem četl, že mně zalíbit se chtělo.

</section>

<section>

A jako dříve oči mojí paní,

že tkvěly na mně, zjistily mi zase

svým souhlasem, bych pronesl svá přání.

</section>

<section>

„Kéž touho mou bys v krátkém splnil čase

ó duchu šťastný, důkaz dej mi záhy,

má myšlenka že v tvém se zhlíží jase!“

</section>

<section>

A světlo neznámé, v němž zřel jsem tahy

z dna hloubky, v které zpívalo, hned ke mně

to dělo jak ten, kdo jest dobrem blahý.

</section>

<section>

„Ve oné části Italské zlé země,

jíž Rialto a Brenta hranicemi

a zdroje Piave, tam zvedá jemně

</section>

<section>

Se malý vršek, s něhož znána všemi

se vyřítila pochodeň kdys žhavá,

škod nadělala mnoho celé zemi.

</section>

<section>

Týž kořen zrodil ji i mne, dí smavá,

Cunizza slula jsem, zde planu v zdobě,

neb této hvězdy přemohla mne sláva.

</section>

<section>

Svůj osud více nevyčítám sobě,

jej odpouštím si, nezříš bol v mé tváři,

což těžko chápe váš lid ve své mdlobě.

</section>

<section>

Ten drahokam, který tak luzně září

na našem nebi a mně nejblíž svítí,

má velkou slávu, která, než se zmaří,

</section>

<section>

Věk pětkráte se musí obnoviti;

viz, jak má člověk toužit vyniknouti,

by po prvním mu druhé vzešlo žití.

</section>

<section>

To necítí však lid ten na své pouti,

jejž Tagliamento s Adiží objímá,

jenž, byť i kárán, pramálo se rmoutí.

</section>

<section>

Vsak Padova že zbarví zdroj, jenž hřímá

kol Vicenzy, ta jistě přijde chvíle,

neb všecken národ tvrdošíjně dřímá.

</section>

<section>

A kde se draží Cagnano a Sile,

tam hlavu, vládna v pýše, jeden zvedá,

že chytit jej, síť tká juž lidská píle.

</section>

<section>

A věrolomnost kněze svého, běda,

opláče Feltro, tak po hříchu bažil,

že Malta horšímu víc místa nedá.

</section>

<section>

A vanu věru bych se najít snažil,

kam Ferrarských krev stekla by jak splavem,

a zmdlel by, po uncích jenž by ji vážil.

</section>

<section>

Tu krev, již dobrý kněz ten rozdá právem,

že věrným zůstává své straně kleté

a dar ten půjde v souhlas s vaším mravem.

</section>

<section>

Jsou zrcadla tam, které trůny zvete,

zkad kyne vstříc nám bůh, jenž všech je sudí,

čím správnost řečí těchto nahlédnete!

</section>

<section>

Tu zmlkla a domněnku ve mně budí

tím vířením, v něž vrátila se zpátky,

že jiné myšlenky jí vzplály v hruďi.

</section>

<section>

Mně druhý, známý juž ples ráje sladký

vzplál v jasné záři náhle přede zrakem,

jak slunce zář když raní rubín hladký.

</section>

<section>

Lesk nahoře zde radosti jest znakem

jak úsměv na zemi, leč dole stíny

se zatemňují, duch když pokryt mrakem.

</section>

<section>

Bůh vidí vše, ty jeho do hlubiny

se noříš duchu blahý, já k ní pravím,

že jasné jsou ti všecky jeho kyny.

</section>

<section>

Proč hlas tvůj, který souzvukem zní smavým

s tou písní zbožných světel, které šesti

se halí křídly jako kuklí, žhavým

</section>

<section>

Cíl touhám nestaví mně svojí zvěstí?

Já nečekal bych na otázku tvoji,

bych pronik tě, jak tobě dáno jesti.“

</section>

<section>

„Dol největší, v kterém se voda rojí,

– on začal hovor, – vyjma ono moře,

jež celou zem objímá páží svojí,

</section>

<section>

Ve sporných březích také na prostoře

se rozkládá vstříc slunci, poledníkem

že místo jest, jež zřel jsi na obzoře;

</section>

<section>

V tom údolí jsem žil byv smrtelníkem

tož mezi Ebrem a Macrou, jež dělí

Toscanu od Janovy oka mžikem.

</section>

<section>

Týž východ a týž západ nachem skvělý

má Buggéa, i rodiště mé, v kterém

kdys přístav zbarvil příval krve vřelý.

</section>

<section>

Zván Folko byl jsem ve zástupu sterém,

jenž znal mne kdys, a nebe toho cítí,

teď můj vliv, jak já jeho dřív tímž směrem.

</section>

<section>

Dceř Bela nevzplála tak láskou v žití,

což Sicheu i Kreuse látkou stonu,

než vlas mi ostřihán, ni v klamu síti

</section>

<section>

Kdys Fyllis nepadla tak Demofonu,

ni Alcid, pro Jolu když cítil plání,

tak nemiloval prudce jak já onu.

</section>

<section>

Zde není litost, zde jest usmívání,

ne nad vinou, s níž nemáme víc práci

leč nad silou, jež v dobrý cíl vše sklání.

</section>

<section>

Zde v umění zrak udiven se ztrácí,

jež všecko takou láskou vyzdobilo,

čímž dolejší svět k vyššímu se vrací.

</section>

<section>

By ale přání tvé se vyplnilo,

jež vzniklo v tobě poutí v této sféře,

přej mluvit dál by dopřáno mi bylo.

</section>

<section>

Ty rád bys věděl, kdo asi se béře

v tom světle, které na blízku mi kmitá,

jak slunce svit se čistou vodou deře.

</section>

<section>

Věz, mír a jitro Rihabě zde svítá,

jeť v spolek náš zde vřaděná, ji z něho

na stupni nejvyšším plá pečeť vrytá.

</section>

<section>

Do nebe toho, světa pozemského

kde stín se hrotem končí, byla vzata

dřív chorovodem Krista vítězného.

</section>

<section>

Neb slušno jesti, aby záře zlatá

ji věnčila kdes v nebi, pro lesk slávy,

jež získala nám dvojí ruka svatá.

</section>

<section>

Neb v svaté zemi dbala, kolem hlavy

by Josue nes vavřín, žena ona

v té zemi, k níž jest papež nevšímavý.

</section>

<section>

Tvé město vystavené od démona,

jenž k tvůrci svému obrátil se zády,

pro jehož závisť v slzách duše stoná,

</section>

<section>

Květ kletý rodí a rozpíná všady,

jenž ovce s jehňaty v blud vede větší,

neb vlkem stal se pastýř plný zrady.

</section>

<section>

Tak Nový zákon, Otců svaté řeči,

vše opuštěno, pouze dekretály

se studují, jak jejich kraje svědčí.

</section>

<section>

Tím zabývá se papež s kardinály,

jich myšlení Nazaret málo jímá,

kam Gabriela perutě se vzpjaly.

</section>

<section>

Leč Vatikan a jiné části Říma,

jež hřbitovem se staly, tam kde množství,

jež Petra sledovalo, nyní dřímá,

</section>

<section>

Ty zbaveny juž budou cizoložství.

</section>
