---
contentType: poetry
---

<section>

### Zpěv dvacátý devátý

Ty různé rány a to množství lidu

tak spily moje oči unavené,

že zatoužily poplakat si v klidu.

</section>

<section>

Leč Virgil děl: „Nač ještě obrácené

dlí zřítelnice tvé tam dole, druhu,

kde zmrzačených stínů dav se žene?

</section>

<section>

Tak nečinil jsi v jiném žádném luhu,

věz, chceš-li duše čítati v tom roji,

mil dvacet dva že stáčí se v tom kruhu.

</section>

<section>

Hle, pod nohami již nám měsíc stojí

a málo času zbývá, víc však zříti,

než posud objeveno, duši tvojí." —

</section>

<section>

„Bys tušil," já jsem začal hovořiti,

„proč dolů tam jsem patřil dlouhou chvíli,

ty dovolil bys mně tam déle dlíti." —

</section>

<section>

Však proto, dál že kráčel vůdce milý,

já za ním šel, odpověď cestou dával:

V té sluji, na niž obráceny byly

</section>

<section>

Mé oči, zdá se mi, že oplakával

stín z krve mojí těžkou svoji vinu,

již trestá tady takových muk nával.

</section>

<section>

Děl mistr: „Upomínka toho stínu

by budoucně tvé nechmuřila čelo,

dbej na jiné, on zůstaň si v tom klínu.

</section>

<section>

Já zřel, co mostu u paty se dělo,

jak na tě ukazoval hroze stále,

a druzi zvali jej Geri del Bello.

</section>

<section>

Však ty jsi příliš hloubal v toho žale,

jenž v Altafortu vláď, v tom okamžení,

že's nezřel naň, tož odešel on dále." —

</section>

<section>

„Ó vůdce," dím, „násilné zavraždění

že posud pranikým se nepomstilo,

kdo podíl měl na jeho zahanbení,

</section>

<section>

Jej proto velice tak rozhořčilo,

bez odpovědi že mne nechal státi,

tím srdce mé jen víc se obměkčilo."

</section>

<section>

Tak jali jsme se cestou rozmlouvati

až ku srázu, dol druhý odkud celý

při lepším světle molť se ukázati.

</section>

<section>

Klášterní chodbu poslední jsme měli

před sebou Slují zlých, že všecky davy

fraterů jejích v obličej nám zřely.

</section>

<section>

Tu různý pláč mne stihl usedavý,

že protk' mne šípy soucit hlodající,

až rukou uši kryl jsem i část hlavy.

</section>

<section>

Z Valdichiana jakby špitálníci

a z Maremmy a Sardinie, v září

a červenci již stůňou na zimnici,

</section>

<section>

By nahromadě byli tam, tak sváří

se pláč a ston, a taký puch tam dýše,

jak úd, když ranou hnisá a se paří.

</section>

<section>

Na poslední břeh sestoupli jsme tiše,

po dlouhém srázu vždycky k levé straně:

tu vzplál můj zrak, že až k dnu oné skrýše

</section>

<section>

Moh' patřit jsem, kde spravedlnost Páně

tak falšovníky stíhá v jejich vině,

jež zapsala si, a v ty vrhla stráně.

</section>

<section>

Ba zdá se mi, že národ na Aegině

tak nebyl, když naň morná rána padla

a vzduch pln nákazy byl, ve vteřině

</section>

<section>

Že zvěř až k červu nejmenšímu chřadla,

že staří národové obnovili,

jak básníkům báj do péra ta kladla,

</section>

<section>

Se z rodu mravenců. Ach, také byli

zde v tmavém dolu různé duchů řady,

i slyším je, jak posud v sluch můj kvílí.

</section>

<section>

Ten ležel na břiše, ten svými zády

o záda druhého se vzpíral, mnohý

lez' čtyřmo podél smutné dráhy tady.

</section>

<section>

Krok za krokem a mlčky chorých

stohy jsme viděli a slyšeli,jak úpí,

však těla zvednout nemohli ni nohy.

</section>

<section>

Dva opřené jsem viděl sedět z tlupy,

jak pánev k pánvi do krbu se dává,

od hlavy k patě znešvařené strupy.

</section>

<section>

Tak nezřel jsem, že koňák hřbílkem mává,

by odbyl práci, když jej mrzí bdění,

neb jiný, jejž pán jeho očekává:

</section>

<section>

Jak nehty sobě každý v rozvzteklení

po kůži jezdil, jež tím svrabem vzňata,

od něhož více pomoci již není,

</section>

<section>

A prašivinu nehty drát si chvátá,

jak přes okouna šupiny nůž letí

neb jiné ryby, jež víc šupinatá.

</section>

<section>

„Ty, prsty jenž se škrabeš po své pleti,"

můj vůdce započal, „a ve vidlici

je časem měníš, z těch, již ve zápětí

</section>

<section>

Dlí tobě, rci, jsou tady Latiníci;

To řekneš-li nám, kéž ti věčně stačí

ku této práci nehty hlodající!" — —

</section>

<section>

„Jsme Latiníci," děl z nich jeden v pláči,

„jež znetvořené zříš zde v muce lkáti;

leč kdo jsi ty, proč noha tvá zde kráčí?"

</section>

<section>

A vůdce děl: „S tím živým ubírati

se musím tady ode stráně k stráni,

mám v úmyslu mu peklo ukázati."

</section>

<section>

Tu přestalo vzájemné opírání,

a každý na mne zřel se hrůzou chvěje

a druzí též tím zvukem přivoláni.

</section>

<section>

Můj dobry mistr zcela obraceje

se ke mně, děl: „Rci, co chceš povědíti!" -

Já začal jsem dle svého obyčeje:

</section>

<section>

„Když v prvním světě nemá vytratiti

se upomínka vaše z lidské hlavy,

leč pod mnohými slunci má se stkvíti:

</section>

<section>

Tož z jakých národů jsou vaše davy

mi rcete, trest váš hnusný, netušený

vás nezděs, věrné podati mi zprávy!" —

</section>

<section>

„Jsem z Arezza, Albero ze Sieny

dal upálit mne, ale v tyto kraje,

proč umřel jsem, já nebyl odsouzený.

</section>

<section>

Jest pravda, že jsem děl s ním pohrávaje:

Já vzduchem mohu v smělý let se vznésti!

Leč on chuť velkou, malý rozum maje

</section>

<section>

Chtěl v umění tom zkusit svoje štěstí;

a že jsem nezměnil jej na Daidala,

mne tomu dal, syn jehož byl dle zvěsti.

</section>

<section>

Leč v poslední sluj z desíti mne hnala.

že na světě jsem dělal alchymii,

zvěst Minosa, která se nesklamala."

</section>

<section>

Já k básníku dím: „Řekni sám, zda žijí

jak Sienští tak marní blázni v pýše?

Víc rozmařilí nejsou ve Francii."

</section>

<section>

Nač druhý prašivec má slova slyše

mně odpovídal: „Ano, vyjma Striccu,

jenž mírné výdaje jen dělal tiše,

</section>

<section>

A Niccolu, jenž ctnému hověl zvyku,

že hřebíček v ty zaveď bujné sady,

kde také símě zachytí se v mžiku,

</section>

<section>

A vyjma společnost, v níž vinohrady

i s lesy zmrhal Caccio z Asciano,

i Abbagliato svůj rozum mladý.

</section>

<section>

Leč bysi zvěděl, kým ti notováno

zde proti Sienským tak zlými slovy,

hleď v tvář mou, hned ti bude zvěstováno,

</section>

<section>

Že Capocchia stín jsem, který kovy

kdys falšoval, jak bylo tenkrát v modě;

a poznávám-li tě, vzpomeneš znovy,

</section>

<section>

Jak opičíval jsem se po přírodě."

</section>
