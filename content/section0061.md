---
{}
---

### Zpěv dvacátý třetí

Co svěží listí zrak můj pronikavý

tak pronikal, jak dělati má v zvyku,

kdo s ptáků chytáním svůj život tráví,

Jenž víc než otec byl mi, pravil v mžiku:

— „Pojď synu, čas, jenž uložen jest k pouti,

nám dlužno strávit v lepších věcí cviku. —“

Já spěchal zrak i krok svůj pozvednouti

za mudrci, již spolu hovořili,

že jsem moh’ lehce za nimi se hnouti.

V tom slyším hlasy, zpívají a kvílí:

Mé rty, ó Pane! tak tklivými zvuky,

že ples i bolest srdce mé hned sdílí.

— „Ó sladký otče, jakých duchů pluky

to lkají?“ děl jsem. Pravil: — „To jsou stíny,

jdou rozvázat své uzly a své muky. —“

A jako cestou poutníci když jiný

neznámý potkají lid, naň jen plaší

se ohlédnou, však dál krok nutí líný:

Rychlejší poutí stíhal zde pouť naši

dav zbožných duší, v chvatu mih’ se kolem,

zřel mlčky na nás, v očích jejich straší

Tma z hlubých děr, a tvář rozryta bolem

tak bledá a tak zhublá, dle jich kosti

tvar měla kůže v obličeji holém.

Tak nezmořen byl hladu ukrutností

na kostru Erisichthon v oné době,

kdy nejvíc bál se jeho divokostí.

„Hle, město ztrativše,“ já pravil k sobě,

„tak Jerusalemští as vyhlíželi,

když Marje v děcko zobák zatla.“ — V mdlobě

Jak bez kamenů prsteny tak zely

jim důlky oční, a kdo v lidské tváři

čtou omo, zde by M až příliš zřeli.

Kdo uvěřit by moh’, že touhou daří

tak nesmírnou je vůně této vody

a vůně jablek? V duši mé se sváří

Mé myšlénky, nemohou dojít shody,

proč zhublé tak jsou s šupinatou kůží

ty ubožáků odsouzené rody?

Tu obrátí se jeden stín, se vzmuží,

z děr hlavy upře na mne zrak a křičí:

„— Ach, jaká milost ke mně se to druží!? —“

Já nepoznal bych jeho tahy, líčí

však jeho hlas, co v jeho obličeji

trest těžký jemu pustoší a ničí.

Tou jiskrou opět vzplály zřetelněji

mé vzpomínky na znetvořené tahy,

zřím oči Foresa jak na mně tkvějí.

— „Kéž hnusný svrab můj nezleká tě záhy,

jenž moji kůži suchým strupem bělí,

ni bez masa že kostroun jsem tu nahý,

By tvoje rety pravdy zvěst mi děly,

o tobě, duších, s nimiž krok tvůj kráčí,

kéž hovor tvůj to všecko se mnou sdělí!“ —

— „Tvou tvář, pro mrtvou truchlil jsem již v pláči,

(já odvětil), když zřím tak zohavenou,

to neméně mne k naříkání tlačí.

Mou k řeči nenuť duši udivenou,

mluv ty, kdo svlíká vás jak stromy zima,

jak mluvit, když mám mysl přeplněnou? —“

I pravil: „Poslyš, radou věčnou dřímá

za námi v stromu, v zřídlu síla divá,

jež tráví mne a divuplně jímá.

A celý zástup, jenž tu v pláči zpívá,

ten v hladu, v žízni hledá posvěcení,

neb hltavost dřív týrala jej chtivá.

Jde z jablek, z vody, jež se tamo pění

a listy kropí, vůně lahodící,

ta v jídla chuť a pití vše nám mění;

Ten trest se obnovuje, těkající

jak noha znova obvodem tím chodí,

já pravím trest a měl bych rozkoš říci.

Neb ku stromu nás vůle stejná vodí,

jíž Kristus s plesem zvolal k otci Eli,

když krví svou nám stal se spásy lodí.“

— „Ó Forese!“ mé rty se řečí chvěly,

„cos vyměnil si svět za lepší žití,

rok pátý ještě neuplynul celý;

Když zhasla v tobě síla hříšně žíti,

než lítosti čas dostavil se sladký,

jenž s Bohem zase nás můž’ zasnoubiti,

Jak přišel jsi až sem za čas tak krátký?

Já doufal najít tebe trochu níže,

kde časem stejným splácí se čas zpátky —“

On: „Nella hořkým pláčem snula blíže

k sladkému pelyňku muk rety moje

a zbavila mne touhy trapné tíže.

Ze srázu, kde se čeká bez úkoje,

mne modlitbou povznesla i svým lkáním

i druhých kruhů sprostila mne boje.

Tak vdova má, již všeho srdce pláním

jsem miloval, je stále Bohu dražší,

čím samotnější v dobru spěje za ním.

Barbagia, jež se v Sardinii vznáší,

u žen svých, věř mi, cudnost více pěstí,

než Barbagia, jež v krajině jest naší.

Ó sladký bratře, jakých ještě zvěstí

mám tobě dát? zřím v duchu, zlý trest hříchu

že brzká doba na vás chystá snésti:

Kdy Florenťankám bezstoudným a v pychu

ve chrámích zakáže se ukazovat

své prsy s bradavkami bez ostychu.

Na barbary a Turky pamatovat

hleď, zdali kázeň učiti je musí,

že mají ňadra cudně zahalovat?

Však nestoudné byť věděly, co zkusí,

co nebes běh jim chystá, jistě k řvaní

by otvíraly teď již ústa; kusý

Sen není-li můj, pravé-li mé zdání,

dřív začnou lkát než zvousatí těch líce,

jež chůvy s „hajej“ konejší teď v spaní.

Teď ale, bratře, netaj se mi více,

ty zříš, ne pouze já, leč všecky tyto

zří k tobě, na tvůj stín zrak zvedajíce.“ —

Já k němu: „Vzpomeneš-li, co teď skryto,

jak s tebou já a se mnou ty jsme žili,

víc při vzpomínce bude ti to líto.

Od toho žití teprv vůdce milý

mne odvrátil, dnů málo tomu, v svitu

kdy plném zaplál toho bratr bílý.

(Já slunce ukázal.) On ve soucitu

mne vedl nocí, pravých mrtvol říší,

a já šel v tomto těle v pekla bytu.

Pak jeho přímluvou jsem kroužil k výši,

jež na vás ochotně zde narovnává,

co zkřivil svět, a vaše touhy tiší.

Tak dlouho bude prý má ruka pravá,

až, kde je Beatrice, v ráje luhy;

tam průvodu se mého navždy vzdává.

Ten (prstem ukázal jsem) Virgil; druhý,

jenž kráčí se mnou a jak stín se bělá,

tím zachvěla se veškerými kruhy

Říš vaše, když jej propustiti měla.“ —
