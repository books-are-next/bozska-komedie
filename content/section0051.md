---
contentType: prose
---

<section>

### Zpěv třináctý

Již octli jsme se na vrcholi schodů,

kde podruhé vrch řez má, na té pouti,

jež k očistě jest smrtelníků rodu.

</section>

<section>

Kol vršku římsu vidíš se tu pnouti,

jde do kola, jak u té první hory,

s tím rozdílem, že dříve zde se kroutí.

</section>

<section>

Ni stíny tady, ni obrazů sbory;

na břehu cesty jen se kámen bělil,

a jeho lesk byl sinalý a sporý.

</section>

<section>

„Zde čekat někoho, by s námi sdělil,

kde cesta je,“ — můj Básník rozumoval —

„tu zpozdění té rady já bych želil.“

</section>

<section>

A upřeně jak slunce pozoroval,

on středem učinil svou stranu pravou,

kol níž čásť těla levou obracoval.

</section>

<section>

„Ó sladké světlo, v jehož záři smavou

mám důvěru,“ děl, „cestou novou nyní

veď nás, jak slušno, cestou namahavou.

</section>

<section>

Ty hřeješ svět, tys to, jež světlo činí,

tvůj paprslek má vždy náš vůdce býti,

s tím v spor nejdou-li důvodové jiní.

</section>

<section>

As míli na zemi co musíš jíti,

my ušli jsme již a to v krátké chvíli,

tím vůle žárem, jenž nám v srdci svítí.

My cítili jsme, letem k nám jak pílí,

— však neviděli jsme jich — sbory duchů,

nás lásky k stolu zval jejich hlas milý.

</section>

<section>

Kol první letě v křídel lehkém ruchu,

Vinum non habent zřetelným děl hlasem,

dál spěl a znova hlas ten zněl nám v sluchu.

</section>

<section>

A nežli dozněl v dálce: Orest já jsem,

děl druhý hlas, kol mihl se a v dáli

zas unikal. Já zastavil se žasem.

</section>

<section>

„Co za hlasy to, Otče, děl jsem, lkaly?“ —

A co jsem ptal se, zazněl tu hlas třetí:

Ty milujte, již zlé vám udělali!

</section>

<section>

— „Ten kruh zde závist tiskne ve objetí,

— děl mistr můj — tož zde provazy biče

jen z rukou lásky na vinníky letí.

</section>

<section>

Znít jinak bude uzda na ty chtíče,

a uslyšíš ji, dřív než odpuštění,

jak myslím, před branou dostaneš klíče.

</section>

<section>

Leč do vzduchu zrak upři v pevném zření

a uzříš davy, jak před námi sedí

dle skály v řadě v smutném seskupení.

</section>

<section>

Víc nežli před tím místo odpovědi

zrak zostřil jsem a zřel jsem v pláštích stíny,

ti byli všickni jako kámen šedí.

</section>

<section>

A učiniv krok: Pros za naše viny!

ó Maria! — jsem slyšel — Michaeli!

a Petře! Všickni svatí! volal jiný.

</section>

<section>

I myslím, člověka svět nemá celý

jejž, kdyby to zřel, co já viděl tady,

by nezachvátil soucitu žal vřelý:

</section>

<section>

Neb když jsem dostih’ blíže jejich řady,

že posuňky jich moh’ jsem rozeznati,

z mých očí tekly slzí vodopády.

</section>

<section>

Šat z žíní kol jich údů zřel jsem vláti,

a boky sobě byli ku podpoře

a břeh všem podporou. Tak vídal státi

</section>

<section>

Jsem slepce, jejichž život jedno hoře,

na místech odpustků, navzájem hlavy

uklánět přes sebe a ve pokoře.

</section>

<section>

By zbudili spíš soucit, usedavý

jich stenal pláč, však pohled na jich bídu

byl její hlasatel víc naléhavý.

</section>

<section>

Jak nespomáhá slunce slepých vidu,

tak ani paprsk světla nebeského

nevniknul ke smutnému tomu lidu.

</section>

<section>

Neb víčka všech švy drátu železného

tak byla sešita, jak ostřížovi

se dělá, klid že není ctností jeho.

</section>

<section>

Mně zdálo se, že křivdě duch můj hoví,

když vidím je, kol jda, neviděn jimi,

tož k rádci chtěl jsem obrátit se slovy.

</section>

<section>

Však němými on pohnut zraky mými

děl, na otázku moji nečekaje:

— „Mluv tedy moudře slovy úsečnými!“ —

</section>

<section>

A podél strmé římsy této kraje,

zkad snadno spadnout lze, jeť bez zábradlí,

šel sladký Virgil můj se ubíraje;

</section>

<section>

Na druhé straně kolem nás se kradly

ty stíny zbožné, kterým oči dráty

déšť horkých slz na bledé tváře kladly.

</section>

<section>

— „Již jisti jste, že světla paprsk zlatý“

— já začal — „někdy v oči vaše šlehne,

po kterém jde jen vašich tuch vír svatý;

</section>

<section>

Kéž milost v pěnu svědomí vám lehne,

ji spláchne tak, že potom čistým tokem

vám do něho proud ducha mocně vběhne;

</section>

<section>

(Já děkovat vám budu každým krokem)

ó rcete, duše latinská zda s vámi,

(jí k dobru snad) jde se zašitým okem?“ —

</section>

<section>

— „Ó bratře! mešťankou jest mezi námi

zde každá v městě pravém; snad chceš říci,

zda putovala kdys Vlach krajinami?“ —

</section>

<section>

Tak pravil stín mi z daleka se tmící,

jenž dál než já byl, proto více k předu

jsem odvážil se nohou badající.

</section>

<section>

Jak na čekání jeden v stínů středu

tam byl, a ptáš se jak, tož řeknu tobě,

on bradu vzpínal jak zbavený hledu.

</section>

<section>

— „Ó duchu muky trpící v té době

bys vzlétnouti moh’, zda bys odpověděl,

rci, odkud jsi a zprávu dej o sobě.“ —

</section>

<section>

„Jsem ze Sieny s všemi, na něž’s hleděl,

zde slzami se čistím z hříchů kalu,

lkám k Bohu, by mně dal se; bys to zvěděl,

</section>

<section>

Ač Sapia mé jméno, k svému žalu

já moudrá nebyla, a cizí škodě

než svému zdaru spíš jsem přála chválu.

</section>

<section>

Bys pochopil, že řeč má s pravdou v shodě,

ó slyš, jak jsem se pošetilou stala:

let mojich oblouk skláněl se, když chodě

</section>

<section>

Po výpravách náš voj, ač hrstka malá,

blíž Colle v boj se srazil s nepřítelem;

já Boha, o to, co i On chtěl, ždála.

</section>

<section>

Když poražené na útěku smělém

já viděla, jak utíkají v shonu,

ples cítila jsem ve svém srdci celém,

</section>

<section>

Že drze obrátíc tvář k nebes trónu,

já děla Bohu: Nebojím se tebe!

jak vysmívá se kos, když zima v sklonu.

</section>

<section>

Leč v stáří s Bohem usmířiti sebe

jsem toužila, však za pokání moje

by trest můj bylo nezmenšilo nebe,

</section>

<section>

Byť neuzavřel ve modlitby svoje

mne Petr Pettinagno ze soucitu

a z lásky čisté moje rány hoje.

</section>

<section>

Leč kdo jsi ty, jenž zde po našem bytu

se vyptáváš a dýšeš, vykládaje,

jak soudím, v oka svého volném svitu?“ —

</section>

<section>

„— I mně zde sešijí kdys víček kraje,“

— já děl — „leč krátce, neb jsem hřešil málo

po jiných v závisti se ohlédaje.

</section>

<section>

Tím větší duši obávání jalo

před kruhu spodnějšího těžkou mukou,

jho ono cítím, jak mne v pouta jalo.“ —

</section>

<section>

Stín: „Kdo tě přived’ drahou smutnozvukou

až sem, když hodláš dolů přijít zase?“ —

Já: „Ten, jenž stojí tu a nehne rukou.

</section>

<section>

Já žiju, jestli tobě, duše, zdá se,

že moh’ bych ještě nohou smrtelníka

ti prospět, mluv a poruč v brzkém čase.“ —

</section>

<section>

— „Ta novina zde v moje ucho vniká,

to v znamení, jak ty jsi Bohu milý,

pros tedy někdy za mne Slitovníka.

</section>

<section>

A v Toskanu-li kdys tvůj krok se schýlí,

tu při tom lkám, co největší tvé přání,

u přátelů mne očisť dle vší síly.

</section>

<section>

Je najdeš mezi marnivci, z nichž shání

po Talamonu každý se a ztratí

víc, Diany než ztratil při kopání,

</section>

<section>

Však největší zlo admiraly schvátí.“ —

</section>
