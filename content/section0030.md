---
contentType: prose
---

<section>

### Zpěv dvacátý šestý

Ó plesej, Florencie, hle, již mává

a křídly bije přes moře a země

a peklem letí jména tvého sláva!

</section>

<section>

Tvých měšťanů pět loupežníků plémě

zde čítá, stud mnou při vzpomínce chvěje,

to velkou ctí tvé neokrášlí témě.

</section>

<section>

Leč pravdou-li, co k ránu v snách se děje,

tož záhy; toho ty se budeš káti,

co Prato ti, bych jiné minul, přeje.

</section>

<section>

Nu, staniž se, co jednou má se státi,

a byť se stalo, nebylo by záhy,

čím sestárnu víc, větší žal mne schvátí.

</section>

<section>

My šli; po schodech, jež nám byly prahy

a sloužily ku sestoupení dolů,

spěl vůdce v před, já v stopách jeho dráhy.

</section>

<section>

A cestou osamělou v němém bolu

v skal rozvalech a v troskách divých tesů

jen ruka s nohou vždy musily spolu.

</section>

<section>

Mne bolelo to, i teď chvím se v děsu,

co viděl jsem, když tam se krok můj schýlil,

i poutám ducha víc, než sám to snesu,

</section>

<section>

Bych nejsa veden ctností dál nepílil,

o dobro, jež mi dobrou hvězdou splývá

neb něčím lepším, bych se neomýlil.

</section>

<section>

Jak rolník, jenž na vršku odpočívá,

když ono, které zemi osvěcuje,

svou nejméně tvář zrakům našim skrývá.

</section>

<section>

Když komárovi moucha ustupuje,

zří, světlušek dav jak se v dole zdvíhá,

kde hrozny sbírá nebo brázdu snuje:

</section>

<section>

Tak ohni se důl osmý celý míhá,

jak v tom jsem pozoroval okamžení,

tam dospěv, jeho dno kde oko stíhá.

</section>

<section>

Jak ten, jenž medvědy mstil pohanění,

zřel Eliáše vůz, jak prudkým vzmachem

jej oři k nebi vyhoupnuli v hřmění;

</section>

<section>

V svém nemohl jej stihnout zraku plachém,

neb byl by spatřil, jen co mráček malý

jak trysknul plamen ku obloze nachem:

</section>

<section>

Tak plamen každý na dně těká v dáli

a neukáže svůj lup zahalený,

neb hříšníka tu každý plamen halí.

</section>

<section>

Na mostě, bych se díval, nakloněný

jsem stál a kdybych nebyl skálu chytil,

bez strčení bych se skalní paď stěny.

</section>

<section>

Mou pozornost když milý vůdce cítil,

děl: „V plamenech těch duchů chodí řady.

v šat každý halen, jejž svou vinou vznítil."

</section>

<section>

Já: „Mistře, co tvé řeči znám a rady,

jsem jistější, já rovněž smýšlel v bolu,

že tomu tak, a chtěl se ptáti, tady,

</section>

<section>

Kdo v tomto ohni jde, jenž na vrcholu

jest rozštípen, jak z hranice by šlehnul,

kde Eteokles s bratrem spálen spolu.

</section>

<section>

On: „V cestu nám to Odysseus vběhnul,

s ním Diomed, jdou oba v ohně kroji,

jak druhdy hněv, trest nyní na ně lehnul.

</section>

<section>

Též s koněm lest má pokutu zde svoji,

jež otevřela bránu, odkud sláva

a símě ctné všech Římanů se rojí.

</section>

<section>

V tom ohni též se podvod oplakává,

jímž Deidamie pláče pro Achilla,

za Palladium trest se odehrává."

</section>

<section>

„V tom žáru, mistře, jestli k řeči zbyla

jim schopnost, prosím o to úpěnlivě,

by prosba má jak proseb tisíc byla,

</section>

<section>

Bys neodřek' mi, abych trpělivě

se dočkal, blíž až přijde plamen s rohem,

an zříš, že k němu ukláním se chtivě.“

</section>

<section>

On: „Tvoje prosba chvály hodna v mnohém

i přijímám ji, ale snaž se přeci,

bys jazyk zadržel, svým spoř teď slohem.

</section>

<section>

Nech mluviti mne, jenž rozumím věci

a vím, co chceš, snad neměli by péči

o to, co mluvíš, nebo byli Řeci."

</section>

<section>

Když přiblížil se, plamen zdál se větší,

a vůdci s místem čas se vhodny zdály,

já slyšel, touto k nim jak mluvil řečí:

</section>

<section>

„O vy, jež oba jeden plamen halí.

zda zásluhu jsem o vás získal v žití,

zda čin můj pro vás velký byl neb malý,

</section>

<section>

Když jal jsem se svou velkou báseň sníti:

ať jeden z vás mé dávné přání ztiší,

kam ztratil se, když musil na smrt jíti!“

</section>

<section>

Starého plamene tu začal vyšší

se chvíti roh a hučet divné báje,

jak oheň, na nějž větru tahy dýší.

</section>

<section>

Tu žhavý hrot sem tam se uhýbaje,

jak živý jazyk by se pohyboval,

hlas vyrážel, i stál jsem naslouchaje:

</section>

<section>

„Když rozloučiv se od Circe jsem ploval,

jež přes rok u Gaety mne pozdržela,

než Aeneas tak zem tu pojmenoval,

</section>

<section>

Ni radost ze syna, ni k otci vřelá

má úcta, ani lásky povinnosti,

jež Penelopu oblažiti měla,

</section>

<section>

Žár ve mně nezmohly, bych zkušenosti

si dobyl o světě a poznal cele,

kde jaké lidské zločiny a ctnosti.

</section>

<section>

Na širé moře pustil jsem se směle

na jedné lodi, se mnou družstvo malé,

jež se mnou šlo mně oddáno jsouc vřele.

</section>

<section>

Až k Marokku a Sardinii dále,

i Hispanie zřel jsem břehy dvoje

i ostrovy, jež moře smáčí stále.

</section>

<section>

Já stár byl již a sešlé družstvo moje,

když k tomu úzkému jsme jícnu spěli,

kde vztyčil Herkul strážné sloupy svoje,

</section>

<section>

By dál se neodvážil člověk smělý;

nám Sevilla již zbyla po pravici,

po levé Ceutu za sebou jsme měli.

</section>

<section>

„Ó bratři, děl jsem, kteří sta tisíci

jste prošli svízeli, jimž západ kývá,

ó, nezhrdejte myslí vzdorující

</section>

<section>

Tím svatvečerem smyslů, jenž vám zbývá,

ať poznáte tu bez lidí část světa,

jež tam, kde slunce zapadá, se skrývá.

</section>

<section>

Čí símě jste, kéž vždy vám v pamět slétá,

že jak zvěř žíti cílem vaším není,

leč hledat ctnost a poznání čím zkvétá!"

</section>

<section>

Mé soudruhy to krátké oslovení

tak rozjařilo v další pochod smělý,

že těžké bylo mně jich zadržení.

</section>

<section>

Loď obrátivše k západu jsme jeli,

řad vesel v letu se jak křídly míhal,

vždy levé strany jsme se přidrželi.

</section>

<section>

Na druhém pólu všecky hvězdy stíhal

zrak v noci, pól náš v také hloubi tanul,

že sotva z vodstva povrchu se zdvíhal.

</section>

<section>

Tam pětkrát měsíce svit spodní vzplanul

a pětkrát zhas', co svorně nastoupili

jsme velkou tuto cestu. V dálce stanul

</section>

<section>

Vrch před námi a že jej mlhy kryly,

byl hnědý, výškou svou se v nebi tratil,

že taký oči moje nespatřily.

</section>

<section>

Však ples náš krátký brzy v pláč se zvrátil,

neb s nových břehů děsný vír tu skočil

a naší lodi přídu valem schvátil.

</section>

<section>

Jí třikrát se vším vodstvem v kruhu točil,

pak zvedl zadek, přídu v hloubi noře,

jak jinému se zlíbilo, ji smočil.

</section>

<section>

Až nad námi pak zavřelo se moře."

</section>
