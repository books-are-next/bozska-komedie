---
contentType: prose
---

<section>

### Zpěv dvanáctý

„Ty Otče náš, jenž sídlíš v nebes říši,

ne jimi omezen, leč lásku větší

že chováš k prvním dílům v oné výši,

</section>

<section>

Tvé moci, jmenu Tvému chvalořečí

ať každý tvor, a, jak se právem sluší,

Tvé sladké vůni modlitbou se vděčí.

</section>

<section>

Mír tvojí říše v naši přijdiž duši,

jej bez Tebe nestihnem nikdy sami,

ať duch se jak chce po něm pne a kruší.

</section>

<section>

Jak andělé svou vůli nad hvězdami

Ti obětují pějíce hosanna,

kéž každý činí taktéž mezi námi!

</section>

<section>

Ať skane dnes nám denní naše manna,

bez které každý v této drsné poušti

jde zpět, čím víc je k chůzi mysl hnána.

</section>

<section>

A jako každý milerád odpouští

zlo, které trpěl, kéž Tvůj milostivý

zrak odpouštěje zásluhy se spouští!

</section>

<section>

Ctnost naši vratkou, Bože spravedlivý,

v plen nevydávej prastarému vrahu,

nás jeho zbav, jenž naší zkázy chtivý.

</section>

<section>

Tu poslední modlitby naši snahu,

ne nám kéž Tvoje milost splnit ráčí,

leč těm, za námi již v tu spějí dráhu.“ —

</section>

<section>

Tak okolo nás tlum těch stínů kráčí;

zdar nám i sobě ždaje; zvolna táhnul

pod tíží, jak v snu můra když nás tlačí.

</section>

<section>

Pod balvanem svým každý z nich se nahnul

jda polekán po první římsy kraji,

ze špíny světa očistit se prahnul.

</section>

<section>

Když tam v modlitbě stále pro nás lkají.

co mohou pro ně činit zde a říci

ti, dobré vůle kořeny již mají?

</section>

<section>

Jim dlužno pomáhat, by hanobící

zde skvrny smyli, čisti, bez váhání

by vzlétli v kruhy hvězdami se skvící.

</section>

<section>

— „Se spravedností jestli slitování

z vás brzy břímě snít má, že se bráti

svou perutí vám možno podle přání,

</section>

<section>

Kde stupně jsou, nám račte ukázati,

jež nejkratší jsou a kde víc jich kyne,

tam méně srázné z nich nás učte znáti.

</section>

<section>

Neb s tíží masa Adamova šine

sem tento krok svůj, tak že vůle živá

výš stoupati, mu umdlívá a hyne.“ —

</section>

<section>

Ta slova, která v odpověď nám splývá

na vůdce mého řeč, já slyšel zníti,

však nerozeznal, zkad zní zádumčivá.

</section>

<section>

Já slyšel: „Na pravo vám dlužno jíti,

po břehu s námi, tam vchod uvidíte,

kde živý člověk může vystoupiti.

</section>

<section>

Byť balvan nepřekážel ostražité

mé chůzi, krotě hrdost mojí šíje,

že skloněné mám tváře v stínu skryté,

</section>

<section>

Tu prohled toho bych, jenž dosud žije

však jméno tají, znám-li, ku lítosti

bych hnul jím, nad tím, balvan jak mne kryje.

</section>

<section>

Byl Latiník jsem, Toska velké ctnosti

syn Viléma Aldobrandeschi, jeho

zda jméno, nevím, paměť vaše hostí.

</section>

<section>

Mne stará krev a skutky rytířského

slavného rodu v pýše utvrdily,

že nepamětliv matky žití všeho

</section>

<section>

Jsem každým zlostně zhrdal v každé chvíli,

a umřel na to; Sienští to znají,

i v Campagnaticu ty zvěsti zbyly.

</section>

<section>

Jsem Humbert; pýcha, z níž se tady kaji,

ne pouze mne, leč všecky moje druhy

i se mnou strhla zhouby ku pokraji.

</section>

<section>

A proto nesu tento balvan tuhý,

dokud bych zadost Bohu neučinil,

tam zanedbav, zde pykám svoje dluhy.“ —

</section>

<section>

Tvář skloniv poslouchal jsem, jak se vinil,

a jeden z nich (ne, jenž hovořil právě),

zpod balvanu se pozved’, jenž ho stínil.

</section>

<section>

Mne uzřel, poznal, volal usedavě

zrak upíraje na mne v omdlévání;

já skrčen s nimi šel jsem namáhavě.

</section>

<section>

„Tys Oderisi! neklame mne zdání,

čest Agobbia a umění, které

v Paříži sluje illuminování.“ —

</section>

<section>

Děl: „Bratře! víc se smějí listy steré,

jež Franco Boloňský tam pomaloval,

z cti jeho jméno mé jen částku bere.

</section>

<section>

Věř, takto bych jej sotva vychvaloval

jsa na živu, neb veliký chtíč slávy

mé srdce celé příliš naplňoval.

</section>

<section>

Za pýchu tuto trest zde namáhavý

teď snáším, věř, nebyl bych ještě tady,

bych z hříchů k Bohu nezved’ se v čas pravý.

</section>

<section>

Ó marná slávo nadání! jak všady

ti krátce trvá zeleň na vrcholi,

když hrubý věk se nedomůže vlády!

</section>

<section>

Mnil Cimabue, malířské že školy

jest hlava, nyní Giotta slaví doba,

a pověst prvního jen zvuk je holý.

</section>

<section>

A Guldu Guidem vzata vzácná zdoba,

slout mistrem řeči a snad narození

již slavil ten, jenž vyštve z hnízda oba.

</section>

<section>

Víc nežli větru dech ruch světský není,

hned odtud a hned odjinud zas vane,

a mění jméno, jakmile směr mění.

</section>

<section>

Až tisíc let do bezdna času skane,

když zemřeš stár, než kdybys zemřel dítě,

jež „hamham“, „činči“ říká, nezůstane

</section>

<section>

Víc z tvojí slávy, a let proud se řítě

před věčností jest míň než brvy hnutí

před kruhem, jenž se točí nejmíň hbitě.

</section>

<section>

A přede mnou, jenž tak se k chůzi nutí,

ač slavný dřív byl po Toskaně celé,

v Sieně o něm sotva zašeptnutí,

</section>

<section>

A pán tam byl, když rozdrcen byl směle

vztek Florentský, jenž pyšný v onom čase

byl právě, nyní jak jest zkrotlý cele.

</section>

<section>

Jak s barvou trávy s vaší slávou má se,

teď přijde a zas jde, a ten ji zbělí,

jímž z drsné země vyšla v plné kráse.“ —

</section>

<section>

Já: „Pravda, kterou tvoji rtové děli,

ta pokorou mé mírní nadýmání,

leč kdo jest, o němž’s hovořil čas celý?“ —

</section>

<section>

„Provenzan Salvani,“ děl bez zdrahání,

„zde pyká, usmyslil si v pyšné hrudi

Sienu získat svému panování.

</section>

<section>

Co zemřel, touto procházkou se trudí,

neb takou mincí tady těm se platí,

jež marná snaha nad jich obzor pudí.“ —

</section>

<section>

Já: „Když duch onen, jenž se nechtěl káti

až na nejzazším kraji svého žití,

tam čeká, nemoha sem vstupovati,

</section>

<section>

(Když prosby nemohly jej vykoupiti),

než mine čas, jak dlouho žil, dej zvěsti,

jak tento volný přístup moh’ sem míti?“ —

</section>

<section>

— „V své slávě největší žil i v svém štěstí,“

on děl, „když všecken stud potlačiv v sobě

šel, v Sieně si used’ na náměstí,

</section>

<section>

By pomoh’ příteli, jenž v Karla zlobě

jat úpěl v žaláři, tu podnik’ dílo,

že všecky žíly v něm se chvěly. Tobě

</section>

<section>

Víc nedím, byť mé rčení temné bylo,

však sousedé tví již se postarají,

by samo všecko se ti vysvětlilo:

</section>

<section>

Tím skutkem onomu se vyhnul kraji.“

</section>
