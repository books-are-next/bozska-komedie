---
contentType: prose
---

<section>

### Zpěv dvacátý třetí

V skrytu jak milých snětí odpočívá

pták na hnízda svých sladkých mláďat dlouhou

a celou noc, jež věci vše nám skrývá,

Že uzří je, se těší milou touhou,

a slídí kolem jejich po potravě

a trudná péče je mu slastí pouhou,

Na hrotu větve sedí nedočkavě

čas předbíhá, po slunci ohledá se

a zrakem visí jitra na záplavě:

Tak vzpřímena má paní v celé kráse

své stála, dívajíc se v onu stranu,

kde slunce menším spěchem kroužit zdá se.

Mně, v úvahu když zřím ji zahloubánu,

jak tomu bylo, který sice kojí

se nadějí, ač jiné měl v svém plánu.

A dlouho netrvalo ono dvojí,

já myslím čekání a myslím zření,

an nebe zvolna celé v jasu stojí.

A Bice děla: „V tomto okamžení

viz triumf Krista, viz tento plod zžatý

z té sféry víření, v tom shromáždění.“

A její obličej plál celý vzňatý

a oči plné veselosti měla,

že nepopíše duch je žasem jatý.

Jak v nocích úplňku Trivia skvělá

se v kniha věčných nymf zářící směje

hloub nebes jimiž ozdobena celá.

Na tisíci lamp slunce jak se skvěje,

jež zažíhá je, zřel jsem stejně, v žití

jak se sluncem a hvězdami se děje.

A živým světlem prokmitá a svití

tak mocným jasem blýskající látka,

že nesnesa ji musil jsem tvář skrýti.

Ó Bice, průvodkyně drahá, sladká!

A ona ke mně: „Teď, co tebe zmahá,

jest síla, proti níž vše sila vratká.

Zde moudrost je a moc a z nich to sahá

most, který spojil nebesa a zemi,

po čemž tak dlouhá v lidstvu byla snaha.“

Jak oheň, který roste ručejemi.

mrak prolomí a že má místa málo

dští na zem proti zvyku svému, němý,

Zpit žárem duch můj cítil, kterak vzplálo

v něm nové síly vření, při tom kvasu

se nemoh vzpamatovat co se stalo.

Teď oči otevři a viz mou krásu,

neb uzřela věci takové, že snésti

tvůj může zrak můj úsměv plný jasu.

Jak tomu, kdo sen zapomene, jesti,

když vzbudí se, a nadarmo se snaži

snu obraz nazpět v paměť si uvésti:

Tak v ucho mé to povzbuzení vráží,

tak vážné, díků hodné, dlouhým věkem

je časy z dějin knihy nevymaží.

By nejkrasším jazyky zněly vděkem,

jež Polyhymnie a sestry její

svým nejsladším kdys krmívaly mlékem,

Mně k pomoci, když onen úsměv pěji,

díl tisící by pravdy nedosáhli

jas vylíčit, jenž v tom plál obličeji.

Tak vylíčiti ten Ráj neobsáhlý

má svatá píseň dělat musí skoky,

jak ten, kdo vidí cesty konec náhlý.

Kdo uváží však cíl můj převysoký

a břemene tíž, ten nebude láti,

že pod ním smrtelné se chvějí boky.

To není řeka, kterou mohou bráti

se lehké člunky, již hrot lodě dělí,

ni plavci, jenž chtí sebe zachovati.

„Můj obličej proč unáší tě skvělý,

že nespěješ dál ku rajskému sadu,

jenž v Krista paprscích rozkvétá celý?

Tam uzříš růže pře spanilou vnadu,

v niž slovo vtěleno, tam lilje bilé,

jichž vůně slouží spásy ku příkladu.“

Tak Beatrice, já pak celý chýle

se k její radě, ještě jednou v světlý

ten jas jsem kázal pohlédnout své síle.

Jak oči moje, které stíny zhnětly,

ve slunci, které kmitlo řasou mraků,

před sebou zřely velký luh a zkvětlý:

Tak davy světel bleskly mému zraku

a stohy paprsků se z výše lily,

jich zdroj mi zůstal ukryt ve oblaku.

Ó něho vše pronikající síly,

tys pozvedla se, aby moje oči,

mdlé ještě, v prostoru se uvolnily!

A jméno květu, za nímž stále točí

se prosby mé, pohnulo ducha mého,

že k největšímu ohni ze všech kročí.

A můj zrak světla toho čarovného

když velikost a zářnou jakost chytnul,

jež zde jak na zemi je vítěz všeho,

V tom náhle plamen nebes zářný slítnul

v kruh složen, koruny jak ve způsobě

je otočil a kol se vírem kmitnul.

Nejsladší nápěv, který zněl by tobě,

jenž k sobě ducha láká z žití víru

jak hromu hlas by duněl v bouře době,

Tu maje svatou dostihnouti lýru,

jíž korunován onen safír krásný,

jímž jasnější modř svítí v nebes šíru.

„Jsem láska andělská, jež ples ten šťastný

oblétám, který z toho lůna dýše,

jež naší touhy hostilo cíl spasný;

A budu oblétat jej, nebes říše

ty paní dokud syna sledující

svým vstupem blažíš onu sféru výše.“

Tak melodie ona jásající

se ukončila, „Marie“ v tom kane

z těch světel jeden výkřik holdující.

Sfér královský plásť, který více plane

a oživuje se, čím boha vlivy

dech boží k němu žehnající vane,

Svých vnitřních břehů udržoval nivy

tak nade mnou, že jeho plápolání

jsem nepostihnul tam, kde stál jsem snivý.

Mé oči neměly té síly ani

na plamen ten se dívat ověnčený,

jenž vedle syna vztýčil svoje planí.

A jako děcko utiší své steny

a k matce ručky vztahuje, když pilo,

tak duchem, na venek jenž rozohněný,

Zde každé toto svaté světlo bylo,

svým hrotem rostouc, a tím lásku svoji

ku Marii mi zřejmě objevilo.

Pak před mým zrakem všecka světla stojí

a sladce zpívají „Regina coeli“,

že rozkoš ta jest věčná v mysli mojí.

Ó jakou hojností tu překypěly

ty sýpky nejbohatší, které v setí

jak dobří rolníci se v žití skvěly!

Zde s poklady, jež druhdy ve zajetí

se pláčem získali ve Babyloně,

kde zlato nechali, teď svátek světí.

Pod synem vznešeným na slávy tróně

a pod Marií tady v blahu tráví

jak starém tak i novém po zákoně

Ten, který třímá klíče této slávy.

</section>
