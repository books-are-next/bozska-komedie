---
contentType: prose
---

<section>

### Zpěv druhý

Vy, kteří sledujete v loďce malé

a s roztoužením pilné nasloucháte

mé lodi, která s pěním pluje dále,

</section>

<section>

K svým břehům rychle nazpět ať se dáte,

do moře nespouštějte se bez sledu,

s mou stopou snadno se víc neshledáte.

</section>

<section>

Tím proudem nikdo nejel, kterým jedu;

mne vede Apollo, Minerva dýše,

a devět Mus mi kyne ku Medvědu.

</section>

<section>

Vás, kterých málo, jenž jste záhy výše

po chlebu andělském svou vznesli hlavu,

jenž stravou jest, však nesytí, vám spíše

</section>

<section>

Lze pustiti svůj koráb v slanou vřavu,

když poplujete po mé brázdě smělí,

dřív než se vyrovná zas ve vln splavu.

</section>

<section>

Ti proslavení, v Kolchidu jenž jeli,

se nedivili, jak vy učiníte,

když Jasona tam orat uviděli.

</section>

<section>

Ta žízeň vrozená a věčná v hbité

nás pouti k říši boží unášela

tak rychle, jako nebe kroužit zříte.

</section>

<section>

Já k Beatrici, ona výše zřela,

a řek bych jako šipka, v téže době

jež raní, letí, co ze vrubu sjela,

</section>

<section>

Jsem na místě byl a tu zázrak k sobě

táh oči mé, leč ona, péči moji

jež každou znala, v sličné řeči zdobě

</section>

<section>

Tak veselá a krásná u mne stojí

a praví: „Mysl k Bohu povznes díkem,

že šťastně nás tak s první hvězdou pojí.“

</section>

<section>

Mně zdálo se tu, že nás pokryl víkem

mrak zářný, pevný, hustý, vybroušený

jak démant sluncem dotknutý a mžikem.

</section>

<section>

Nás věčná perla vzala v svoje stěny,

jak v sebe světla paprsk voda bere

a při tom zůstává přec bez proměny.

</section>

<section>

Když tělo byl jsem, pochyby když steré,

jak v rozměr jiný vejít lze, se nítí –

což nutno, když se hmota v hmotu dere:

</section>

<section>

Žár touhy naší měl by větším býti,

tu bytost poznat, ve které, jak splývá

Bůh s naší přírodou, lze zjevně zříti.

</section>

<section>

Tam uzří, co zde věří mysl snivá

ne důkazem, poznáním prostým pouze

jak první pravdy, k nimž vždy člověk kývá.

</section>

<section>

Já na to k ní: „Ó pani, v zbožné touze,

jak může, duše má mu díky vzdává,

že vyrval mne ze smrtelníků nouze.

</section>

<section>

Leč rcete, co jsou znamení ta tmavá

na tomto těle, Kaina o břemeni

zvěst lidská že tam bájit neustává?

</section>

<section>

I usmála se málo: „V pobloudění

když lidská mysl vratká tam se sklání,

kde nestačí klíč smyslů k otevření.

</section>

<section>

Šíp úžasu tě více neporaní,

neb zříš, kterak má rozum křídla krátká

i v družině všech smyslů. – Jaké zdání

</section>

<section>

Ty o tom máš, rci,“ řekla paní sladká.

Já: „Rozdílným co v měsíci být zdá se,

tím vinna hnitá jest neb řídká látka.“

</section>

<section>

A ona: Domněnky své v krátkém čase

ty poznáš blud, když budeš naslouchati

vět řadě, jimiž odpovím ti zase.

</section>

<section>

Ve osmé sféře hvězdy zříte pláti,

jichž tvar i velkost, kdo k nim zrak svůj chýlí,

že rozdílný jsou, musí znamenati.

</section>

<section>

Byť řídkost s houštkou toho důvod byly,

to byla by v nich všech jen jedna síla

na větší, menší rozdělena díly.

</section>

<section>

Kde řada různých sil se objevila,

tam různé důvody jsou, všecky ale

až na jeden řeč tvoje umrtvila.

</section>

<section>

Byť řídkost vinou skvrn těch byla, dále

jak ptáš se, tu by věru měsíc celý

mít musil látky množství příliš malé;

</section>

<section>

Neb s hubeností jako tuk se dělí

na lidském těle, tak by v knize jeho

jak listy vrstvy ty se střídat měly.

</section>

<section>

Byť pravdou byla ta část zdání tvého,

při slunce zatmění by slunce plálo

skrz měsíc jak skrz řídkost těla všeho.

</section>

<section>

To neděje se, tož po drahé málo

se ohledněm, a zničím-li ji zcela,

pak mínění tvé celé v bludu stálo.

</section>

<section>

Když řídkost měsícem se nerozstřela,

mez musí býti, která světlu brání,

zář jeho dále kdyby vnikat chtěla.

</section>

<section>

Tou cizí paprsk odražen se sklání

jak obraz odražený od skla stěny,

na zadu svém jež olovem se chrání.

</section>

<section>

Ty řekneš, když se jeví zatemněný

víc paprsk tam než jinde, tím se děje,

ze zadu více že byl odražený.

</section>

<section>

Té námitky se zbavit když si přeje

tvůj duch, hleď nyní sobě zkušenosti,

toť zdroj, zkad všecka věda vaše spěje.

</section>

<section>

Tři zrcadla vem, v stejné vzdálenosti

dvě postav, třetí potom mezi nimi,

u větší dáli nechť tvé oko hostí.

</section>

<section>

K nim obrácen za zády postav svými

si světlo, které v třech zrcadlech vzplane,

zpět letíc k tobě odraženo jimi.

</section>

<section>

Nechť v třetím obraz nejmenší se stane

co do rozsahu, uzříš co do síly,

že stejně silné světlo ze všech kane.

</section>

<section>

Jak teplé slunce dělá v jarní chvíli,

že pod sněhem co bylo, nahé leží,

a barva zimy s chladem dále pílí:

</section>

<section>

Chci nyní, když jsi bludu bez přítěži,

tak osvítiti živým světlem tebe,

by ucítil zrak jeho jas tvůj svěží.

</section>

<section>

Kde božského jest míru svaté nebe,

se točí těleso, zkad všecko žiti

má vše, co ono uzavírá v sebe.

</section>

<section>

Nejbližší nebe, kde se hvězdy třpytí,

to bytostem pak různým rozděluje,

ač obsaženým v něm to svoje bytí.

</section>

<section>

Z těch druhých sfér zas každá obracuje

k svým účelům a svému ku semeni

tu zvláštní bytost, kterou obsahuje.

</section>

<section>

V organech světa jiných stupňů není,

co shora berou, v stálém chorovodu

zas dolů dávají. Tvé roztoužení

</section>

<section>

Po pravdě, hleď, jak stihnu z toho bodu,

jí kterak vstříc jdu, pozor dávej dále,

bys mohl sám pak najit cesty k brodu.

</section>

<section>

Těch svatých kruhů hyb a síla ale

jak uměni kladiva od kováře

od svatých motorů jde neustále.

</section>

<section>

A nebe, v kterém svítí hvězdná záře,

tvar hlubokého ducha v sebe vnímá,

jenž hýbe jím, jsa otisk jeho tváře.

</section>

<section>

A jako duše v prachu těla dřímá

a různými se údy propletává,

jenž k různým úkonům jsou, tak objímá

</section>

<section>

Vše onen důvtip a všem hvězdám dává

svou dobrotu, ji šíří, ač se točit

kol vlastní jednoty své neustává.

</section>

<section>

Zříš různou sílu k různým tělům vkročit,

by oživili je, a k nimž se pojí

jak život s vámi. Proto můžeš zočit,

</section>

<section>

Jak přírodou, z níž kolébku má svoji,

se v těle třpytí smíšená ta síla,

jak radost z živé zornice se rojí.

</section>

<section>

Tou světel rozdílnost se objevila,

ne houštkou aneb řídkostí, jeť ona

ten princip, jenž, vše pronikaje díla,

</section>

<section>

Dle dobroty buď jas, buď temno koná.

</section>
