---
contentType: prose
---

<section>

### Zpěv sedmý

Když veselý a ctný ten pozdrav sladký

se opakoval tři- a čtyřikráte,

děl Sordel: „Kdo vy jste?“ a ustoup’ zpátky.

</section>

<section>

„Než slávy Boha hodné duše svaté

se cestou k této hoře obrátily,

mne Oktavian pohřbil, již mne znáte.

</section>

<section>

Jsem Virgil, jenž po nebi proto kvílí,

že víry neměl jsem, ne pro zlo jiné.“ —

Tak odpověděl jemu vůdce milý.

</section>

<section>

Jak ten, kterému z nenadání kyne

věc, jíž se diví, věří, váhá zase,

teď „Jest“ ted „není“ s retů jemu splyne:

</section>

<section>

Tak Sordel byl, v sklopené oka řase

cit pokory plál, hned se vrátil k němu,

jej objal tam, kde v úctě objímá se.

</section>

<section>

„Ó slavo Latia, děl, kterým k všemu

se vhodnou zjevila řeč naše býti,

ó věčná chloubo ty rodišti mému:

</section>

<section>

Čí milostí neb zásluhou tě zříti

smím? Rač mi (hoden-li jsem naslouchati),

jdeš z pekla, z které sluje, povědíti?“ —

</section>

<section>

„Já všemi knihy říše žalné bráti

se musil,“ pravil, „nebe mne sem vedlo,

jím přicházím, jím zříš mne tady státi.

</section>

<section>

Ne pro skutky, leč pro jich opak zbledlo

mi ono Slunce, po němž ty mřeš touhou,

za nímž se pozdě poznání mé zvedlo.

</section>

<section>

Je místo dole bolestné tmou pouhou,

ne mučením, tam nezní utrpení,

ne křik, jen vzdech tam slyšet nocí dlouhou.

</section>

<section>

Tam s nevinnými dětmi v odsouzení

dlím, s těmi dětmi, jež zub smrti schvátil,

než dostalo se jim křtu očištění,

</section>

<section>

A s každým, který v žití neošatil

se třemi ctnostmi božskými, hřích mina,

jinými všemi sebe obohatil.

</section>

<section>

Leč můžeš-li a víš-li, z toho klína

skal která cesta vede nejrychleji

tam, pravý Očistec kde započíná?“ —

</section>

<section>

On: „— Cesta zde jest volná, bez veřejí,

smím chodit kol i výš kam zrak se dívá;

jak mohu, půjdu, kam tvé nohy spějí.

</section>

<section>

Leč viz, kterak již den se připozdívá,

a vystupovat nelze v noční době;

na dobrý nocleh pomýšlet nám zbývá.

</section>

<section>

Zde na pravo jsou duše v skalní kobě:

tam, chceš-li, k nim tě dovedu a tuším,

je poznati, že bude milo tobě.“ —

</section>

<section>

„Jak,“ Virgil děl, „dopřáno není duším

jít v noci výš? zda jiný v tom jim brání,

či nestačí jich síla stezkám tužším?“ —

</section>

<section>

A dobrý Sordel prst svůj k zemi sklání

řka: „Ani přes tu rýhu dál se bráti,

věř, nemůžeš, když slunce v zapadání:

</section>

<section>

Ne, jiná snad že moc by bránila ti,

jít výš, než to jen právě, že jdeš v šeru,

čímž vůli tvoji brzy mdloba schvátí.

</section>

<section>

Ty ovšem v jiném moh’ bys jíti směru

a kolem bloudě obcházet svah tmavý,

co zatím slunce jinou blaží sferu.“ —

</section>

<section>

Tu jako udiven můj mistr praví:

„Nuž, veď nás k místu, kde nám radost kyne,

jak pravil jsi, a odpočinek smavý.“ —

</section>

<section>

A sotva trochu dál se noha šine,

já poznávám, jak vrch se níží stále,

jak na zemi zde ve údolí stinné.

</section>

<section>

„Tam,“ pravil onen stín, „tam půjdem dále,

kde jako ve zátoku svah ten splývá,

den nový budem v této čekat skále.“ —

</section>

<section>

Půl v rovině půl ještě v srázu křivá

se stezka do skaliny boku chýlí,

jí více nežli v půli kraj se skrývá.

</section>

<section>

Nach, zlato, jemné stříbro, úběl bílý,

indické dřevo světlé, bledějasné

i svěží smaragd v rozdrobení chvíli

</section>

<section>

Od trávy, stromů barvy čarokrásné,

zde ve mžiku by byly přemoženy,

jak před svým větším menší vždycky hasne.

</section>

<section>

Ne malbou přírody jen vykouzlený

plál tento lesk, však z něho sterých vůní

cos neznámého válo v skal těch stěny.

</section>

<section>

Ve květinách a v trávě kterak trůní,

jsem duší dav — Salve Regina pěly —

za skalou zhlídl, jak jsem stanul u ní.

</section>

<section>

„Než sporé slunce klesne v hrob svůj ztmělý,“

děj Mantovánský, v jehož jsem šli sledu,

„z nás nikdo tam se nechtějž octnout smělý.

</section>

<section>

Zde s výše této lepší ku přehledu

vám jejich posuňky a tváře kynou,

než v hlubině tam dole v jejich středu.

</section>

<section>

Jenž sedí nejvýš touto nad družinou

a hledí, jakby zanedbal svou práci

a k druhých písni nedruží řeč línou,

</section>

<section>

Jest císař Rudolf; dřív než dokrvácí,

moh’ ránu Italie mrtvé zhojit,

jež pozdě jiným teď se těžce ztrácí.

</section>

<section>

Ten druhý, jenž se zdá jej těchou kojit,

vlád’ zemí, Vltava v níž vzniká, hbitě

pak v Labe padá s mořem chtíc se spojit,

</section>

<section>

Slul Otakar a lepší byl jsa dítě,

než Václav, jeho syn jest s dlouhou bradou,

jenž lenosti a zvůli padá v sítě.

</section>

<section>

Ten tuponosý toho baví radou,

kterému z tváře dobrota se směje,

květ lilje rval se louče s žití vnadou.

</section>

<section>

Jen vizte, v hruď se tepe a se chvěje;

a druhý zatím dlaně do otvoru

ve žalném pláči obličej svůj kreje!

</section>

<section>

To tchán i otec Francie jsou moru,

ten syna život plný hříchů znají

a proto bol, jenž tady rve je v sporu.

</section>

<section>

Ten, jehož údy silné být se zdají,

se s písní druží k tomu s nosem statným,

ten ctností opásán byl slavný v kraji,

</section>

<section>

A králem kdyby po něm zůstal zdatným

ten mladík, který zrovna za ním sedí,

ctnost z číše v číš by spěla tokem chvatným;

</section>

<section>

O dědicech však slovo mé to nedí:

s Jakubem Bedřich vladaři se stkvějí,

co dědictví díl lepší, špatně vědí.

</section>

<section>

Neb zřídka lidstva snětě vypučejí

v květ rozšafnosti; by byl prošen o ni,

vždy poznovu tak žádá dárce její.

</section>

<section>

Má slova tak se k Nosatému kloní,

tak dobře jako k Petru, jenž s ním zpívá,

proň s Apulií Provence slzy roní,

</section>

<section>

Tak horší nad semeno zde květ zbývá,

jak Konstancie se nad Beatrici

a Markétu svým chotěm chlubí chtivá.

</section>

<section>

Tam krále prostých mravů řeč má líčí:

to Jindřich anglický, jenž sám dlí dále,

již v lepší větve símě jeho klíčí.

</section>

<section>

A pod nimi nejníže tam na skále

dlí hrabě Vilém a k nim výše zírá,

jimž pro Alexandrie půtku v žale

</section>

<section>

Monferrat s Canavese slzy stírá.“

</section>
