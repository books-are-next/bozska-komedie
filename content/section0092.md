---
contentType: prose
---

### Zpěv dvacátý první

Na tváři paní mé zas dlely pouze

mé oči a má celá duše s nimi

v té chvíli věru cizí jiné touze.

A nesmála se řkouc: „Teď kdyby mými

spěl tahy úsměv, popel byl by z tebe

jak z Semely kdys žáry zničenými.

Má krása čím víc vystupujem v nebe

od stupně k stupni věčném ve paláci,

jak viděls, roste převyšujíc sebe;

Mou vůlí její silný lesk se ztrácí,

neb jinak byla by tvá zemská síla

jak lupení, jež s větví bouře kácí.

K sedmému jasu nyní vystoupila

pouť naše, leží pod lva hrudí žhoucí;

v lesk ten se jeho síla přimísila.

Za duchem obrať oko svoje vroucí

a zrcadlem jej učiň pro zjevení,

jež objeví ti zrcadlo to skvoucí.

Kdo poví, jakou pastvu v pohledění

můj našel zrak v blaženém obličeji

ku jiné péči obraceje zření,

Ten pochopí hned, jaké plesy lejí

se v hruď mou k vůdkyni mé poslušností,

když jedno s druhým sváží bedlivěji

Ve křišťálu, jenž ve své spanilosti

má jméno vůdce svého kolem světa

jak obíhá, kde není žádných zlostí.

Já zlaté barvy, v níž se paprsk vplétá,

jsem žebřík viděl, vztýčen, trčel k výši,

že stěží k jeho konci oko vzlétá.

A po stupních šla světla z nebes říší,

i myslil jsem, že všecky hvězdy ladné,

co v noci plá jich, sem svou záři dýší.

A jako vrány dělávají za dne,

při úsvitu se začnou hýbat polem,

by trochu zahřály své peří chladné,

Ty bez návratu odletují, kolem

ty krouží, aniž by se zastavily,

ty octnou záhy na lánu se holém:

Tak mně zde v jiskření ty svity byly,

jež bleskly v jednom mžiku v pouti svojí

jak na stejném se stupni pozdravily.

Tu jeden duch, který nám nejblíž stojí,

tak zaplál, že jsem náhle pravil k sobě:

„Zřím, kterou pro mne hoříš, lásku tvoji;

Leč ona, od níž jak a v které době

kyn očekávám mlčení neb řeči,

ta mlčí, čímž má touha hyne v mdlobě.“

Když zřela, mlčení že chvím se v léči

ve toho zření, jenž se na vše dívá,

tu řekla: „Tedy zjev svou vroucí péči.“

„Ne zásluha má, slovo mé tak splývá,

mne hodným tvojí odpovědi dělá,

leč k vůli té, jež k mým otázkám kývá,

Ty šťastné žití, které halí skvělá

zde clona plesu, zjev proč blíž a blíže

se zářící tvůj oděv u mne bělá?

A pověz v této sféře, jež tě víže,

proč mlkne sladká symfonie ráje,

jež zbožně zní tak v drahých sférách níže?“

„Zrak smrtelný i sluch máš, toť jsou taje,

zde Beatrice nemohla se smáti,

též rovněž v mlčení zpěv tady taje.

Mne touha hnala dolů stupovati

po svatém žebříku na svoji těchu

svým hovorem i světlem, jež mne šatí.

Žár lásky větší ten mne nehnal k spěchu,

neb stejná, větší láska tady hoří,

jak na plamenech vidíš, našem dechu.

Neb láska nejvyšší, která nás tvoří

co sluhy rady oné, jež svět řídí,

nám dává práci, jak se v zrak tvůj noří.“

„Ó svatá pochodni, svým zrakem lidí

já zřím, jak volná láska na tom dvoru

jít v souzvuk s prozřetelností se pídí;

Leč pouze jedno vpřádá mne v síť sporu,

proč pouze ty jsi byla předurčena

pro úřad tento z celého tam sboru?“

Má řeč nebyla ještě domluvena,

když centrum udělal ze středa svého

se jako mlýnské kolo u vír žena.

Pak Láska takto hovořila z něho:

„Svit božský ve mne vzpřímen pozvedá se

a roušku trhá u vězení svého;

Mé zření s jeho silou ve souhlase

mne vyvyšuje tak, že mohu zříti

zdroj jeho, věčnou bytost v plném jase.

To plesu „proč“ jest, který ve mně svítí,

neb moje zření dle čistoty svojí

též s jasem záře musí v souzvuk jíti.

Leč nejzářnější v duchů božských roji

ten Seraf, jenž zří přímo v líce Bohu,

zde nestačil by, věř, otázce tvojí.

Neb za čím nyní obracíš svou vlohu,

jest skryto ve propasti věčné rady,

že smrtelný zrak neřekne zde „mohu“.

A v světské jestli navrátíš se lady,

zjev každému to, by nechali touhy,

za cílem takým líčit svoje spády.

Duch světlo zde, jest na zemi dým pouhý,

tož uvažuj, co zmůže v světa pouti

jsa chabý zde, ač oděn v světla prouhy.“

Tak musila mne jeho slova tknouti,

že pouze „kdo jest“ zdál jsem ve pokoře

vše jiné odhodlaný pošinouti.

„Skal tlum se z Itálie středu noře

nedaleko od vlasti tvoji snuje,

(hrom hlouběji zní jejich ve prostoře,)

Jež hrbu podobný Catria sluje;

pod tímto tichá poustevna je skrytá,

jak služba Boha zvlášť jí vyžaduje.“

Tak po třetí mne jeho řeč zas vítá!

„Zde v službě Boha, jeho hlas mi praví,

má mysl byla přímá, ostražitá,

Že krmě jídal jsem jen z oliv šťávy

a necítil žár ani mrazu hlody,

v myšlénky svaté vnořen bez únavy.

Ten klášter hojné nosí ráji plody,

však nyní spust, a čas je odhaliti,

jak veliké zla v klášteřích jsou brody.

Já Petr Damian slul v onom žití

a Petr Hříšník v chrámu naší paní,

jejž na Adiže břehu vidíš čníti.

Můj život blížil se juž dokonání,

když toho klobouku mně dali slávu,

jenž ze zla k horšímu se nyní sklání.

Kdys přišel Kephas, vyvolený z davu,

pak Vasa ducha, oba zhublí, bosí,

a každé krčmy pojídali stravu;

Nového pastýře ze všech stran kdosi

na cestě podporuje, ten jej vede,

tak těžký jest, že ze zadu jej nosí.

A koně pláštěm kryjí mu, když jede,

že mrchy dvě pod jednou kůží spějí.

Jak zvolna shovívavost bič svůj zvedá!“

Při tomto hlase zřel jsem v novém reji

jak nové plameny jdou po žebříku,

a každým vírem krásnější se skvějí.

Kol onoho se sestavily v šiku

a vykřikly tak velkým, silným zvukem,

že mizí každý světský zvuk; v tom mžiku

jsem nechápal jej, přemožen jsa hlukem.
