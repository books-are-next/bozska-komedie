---
contentType: poetry
---

<section>

### Zpěv dvacátý první

Na tváři paní mé zas dlely pouze

mé oči a má celá duše s nimi

v té chvíli věru cizí jiné touze.

</section>

<section>

A nesmála se řkouc: „Teď kdyby mými

spěl tahy úsměv, popel byl by z tebe

jak z Semely kdys žáry zničenými.

</section>

<section>

Má krása čím víc vystupujem v nebe

od stupně k stupni věčném ve paláci,

jak viděls, roste převyšujíc sebe;

</section>

<section>

Mou vůlí její silný lesk se ztrácí,

neb jinak byla by tvá zemská síla

jak lupení, jež s větví bouře kácí.

</section>

<section>

K sedmému jasu nyní vystoupila

pouť naše, leží pod lva hrudí žhoucí;

v lesk ten se jeho síla přimísila.

</section>

<section>

Za duchem obrať oko svoje vroucí

a zrcadlem jej učiň pro zjevení,

jež objeví ti zrcadlo to skvoucí.

</section>

<section>

Kdo poví, jakou pastvu v pohledění

můj našel zrak v blaženém obličeji

ku jiné péči obraceje zření,

</section>

<section>

Ten pochopí hned, jaké plesy lejí

se v hruď mou k vůdkyni mé poslušností,

když jedno s druhým sváží bedlivěji

</section>

<section>

Ve křišťálu, jenž ve své spanilosti

má jméno vůdce svého kolem světa

jak obíhá, kde není žádných zlostí.

</section>

<section>

Já zlaté barvy, v níž se paprsk vplétá,

jsem žebřík viděl, vztýčen, trčel k výši,

že stěží k jeho konci oko vzlétá.

</section>

<section>

A po stupních šla světla z nebes říší,

i myslil jsem, že všecky hvězdy ladné,

co v noci plá jich, sem svou záři dýší.

</section>

<section>

A jako vrány dělávají za dne,

při úsvitu se začnou hýbat polem,

by trochu zahřály své peří chladné,

</section>

<section>

Ty bez návratu odletují, kolem

ty krouží, aniž by se zastavily,

ty octnou záhy na lánu se holém:

</section>

<section>

Tak mně zde v jiskření ty svity byly,

jež bleskly v jednom mžiku v pouti svojí

jak na stejném se stupni pozdravily.

</section>

<section>

Tu jeden duch, který nám nejblíž stojí,

tak zaplál, že jsem náhle pravil k sobě:

„Zřím, kterou pro mne hoříš, lásku tvoji;

</section>

<section>

Leč ona, od níž jak a v které době

kyn očekávám mlčení neb řeči,

ta mlčí, čímž má touha hyne v mdlobě.“

</section>

<section>

Když zřela, mlčení že chvím se v léči

ve toho zření, jenž se na vše dívá,

tu řekla: „Tedy zjev svou vroucí péči.“

</section>

<section>

„Ne zásluha má, slovo mé tak splývá,

mne hodným tvojí odpovědi dělá,

leč k vůli té, jež k mým otázkám kývá,

</section>

<section>

Ty šťastné žití, které halí skvělá

zde clona plesu, zjev proč blíž a blíže

se zářící tvůj oděv u mne bělá?

</section>

<section>

A pověz v této sféře, jež tě víže,

proč mlkne sladká symfonie ráje,

jež zbožně zní tak v drahých sférách níže?“

</section>

<section>

„Zrak smrtelný i sluch máš, toť jsou taje,

zde Beatrice nemohla se smáti,

též rovněž v mlčení zpěv tady taje.

</section>

<section>

Mne touha hnala dolů stupovati

po svatém žebříku na svoji těchu

svým hovorem i světlem, jež mne šatí.

</section>

<section>

Žár lásky větší ten mne nehnal k spěchu,

neb stejná, větší láska tady hoří,

jak na plamenech vidíš, našem dechu.

</section>

<section>

Neb láska nejvyšší, která nás tvoří

co sluhy rady oné, jež svět řídí,

nám dává práci, jak se v zrak tvůj noří.“

</section>

<section>

„Ó svatá pochodni, svým zrakem lidí

já zřím, jak volná láska na tom dvoru

jít v souzvuk s prozřetelností se pídí;

</section>

<section>

Leč pouze jedno vpřádá mne v síť sporu,

proč pouze ty jsi byla předurčena

pro úřad tento z celého tam sboru?“

</section>

<section>

Má řeč nebyla ještě domluvena,

když centrum udělal ze středa svého

se jako mlýnské kolo u vír žena.

</section>

<section>

Pak Láska takto hovořila z něho:

„Svit božský ve mne vzpřímen pozvedá se

a roušku trhá u vězení svého;

</section>

<section>

Mé zření s jeho silou ve souhlase

mne vyvyšuje tak, že mohu zříti

zdroj jeho, věčnou bytost v plném jase.

</section>

<section>

To plesu „proč“ jest, který ve mně svítí,

neb moje zření dle čistoty svojí

též s jasem záře musí v souzvuk jíti.

</section>

<section>

Leč nejzářnější v duchů božských roji

ten Seraf, jenž zří přímo v líce Bohu,

zde nestačil by, věř, otázce tvojí.

</section>

<section>

Neb za čím nyní obracíš svou vlohu,

jest skryto ve propasti věčné rady,

že smrtelný zrak neřekne zde „mohu“.

</section>

<section>

A v světské jestli navrátíš se lady,

zjev každému to, by nechali touhy,

za cílem takým líčit svoje spády.

</section>

<section>

Duch světlo zde, jest na zemi dým pouhý,

tož uvažuj, co zmůže v světa pouti

jsa chabý zde, ač oděn v světla prouhy.“

</section>

<section>

Tak musila mne jeho slova tknouti,

že pouze „kdo jest“ zdál jsem ve pokoře

vše jiné odhodlaný pošinouti.

</section>

<section>

„Skal tlum se z Itálie středu noře

nedaleko od vlasti tvoji snuje,

(hrom hlouběji zní jejich ve prostoře,)

</section>

<section>

Jež hrbu podobný Catria sluje;

pod tímto tichá poustevna je skrytá,

jak služba Boha zvlášť jí vyžaduje.“

</section>

<section>

Tak po třetí mne jeho řeč zas vítá!

„Zde v službě Boha, jeho hlas mi praví,

má mysl byla přímá, ostražitá,

</section>

<section>

Že krmě jídal jsem jen z oliv šťávy

a necítil žár ani mrazu hlody,

v myšlénky svaté vnořen bez únavy.

</section>

<section>

Ten klášter hojné nosí ráji plody,

však nyní spust, a čas je odhaliti,

jak veliké zla v klášteřích jsou brody.

</section>

<section>

Já Petr Damian slul v onom žití

a Petr Hříšník v chrámu naší paní,

jejž na Adiže břehu vidíš čníti.

</section>

<section>

Můj život blížil se juž dokonání,

když toho klobouku mně dali slávu,

jenž ze zla k horšímu se nyní sklání.

</section>

<section>

Kdys přišel Kephas, vyvolený z davu,

pak Vasa ducha, oba zhublí, bosí,

a každé krčmy pojídali stravu;

</section>

<section>

Nového pastýře ze všech stran kdosi

na cestě podporuje, ten jej vede,

tak těžký jest, že ze zadu jej nosí.

</section>

<section>

A koně pláštěm kryjí mu, když jede,

že mrchy dvě pod jednou kůží spějí.

Jak zvolna shovívavost bič svůj zvedá!“

</section>

<section>

Při tomto hlase zřel jsem v novém reji

jak nové plameny jdou po žebříku,

a každým vírem krásnější se skvějí.

</section>

<section>

Kol onoho se sestavily v šiku

a vykřikly tak velkým, silným zvukem,

že mizí každý světský zvuk; v tom mžiku

</section>

<section>

jsem nechápal jej, přemožen jsa hlukem.

</section>
