---
contentType: prose
---

### Zpěv osmnáctý

V svých vlastních slovech zakotvil se v slasti

ten blažený duch, já okoušel svoje,

trud hořký sladkostí jich mírně z části.

A paní, výš jež vedla kroky moje,

„Změň, děla, myšlenky, jsem tomu blízká,

jenž může ucpat všechněch žalů zdroje.“

Já obrátil se po řeči, z níž blýská

mi nová těcha, jakou lásku v zraku

jsem jejím zřel, mé písni ústa stiská.

Ne, slovy že bych snad byl na rozpaku,

leč proto, duch že zpamatovat záhy

se nemůž, když je bez průvodce v mraku.

Jen, tak mi jasným zůstal mžik ten blahý,

že srdce moje všech pozbylo přání,

co upřeně jsem patřil v její tahy.

A věčná rozkoš, která přímo sklání

se k Beatrici a jí s obličeje,

svým odleskem mé vše ztišila plání.

Mne světlem zmohla, ve kterém se směje:

„Ó kéž tvůj zrak i sluch se trochu schýlí,

ne pouze v očích mojich se ráj skvěje!

Jak v žití mnohou shledáváme chvíli

plát lásku v očích, taká její vláda,

že pláním jejím duch je celý spilý.

V svatého ohně vzplanutí hned ráda

má duše pochopila vůli jeho,

že ještě se mnou dál hovořit žádá.

„Na pátém stupni stromu pověčného,“

on začal, který žije od vrcholu,

vždy plody má, neztrácí listí svého,

Zde duše drahé obývají spolu,

jež v žití slavny, snadno mohly vznítit

by každou Musu písně ku zápolu.

Viz nyní kříže ramena tu svítit,

ten, jehož jmeno jak s mojich úst sválo,

to udělá, čím blesk se vidíš řítit.

A podél kříže ihned světlo plálo,

jak Josua jsem slyšel a to jmeno

jsem neslyšel dřív, nežli se to stalo.

Jak Makkabea jmeno prosloveno,

hned jiné kroužiti jsem viděl světlo,

jež slastí v rej ten bylo roztočeno.

To Rolanda, velkého Karla zkvetlo

mi před okem, jež pozorně kol zřelo,

jak za sokolem při honu by létlo.

Renouarda s Vilémem a potom sjelo

Gottfrieda světlo před můj zrak, v tom kříži

pak Roberta Guiscarda světlo spělo.

Pak v druhých sbory se též světlo blíží,

jež mluvilo, bych poznal, v nebes bráně

ký zpěvák umělý je; zrak můj níží

Se k Beatrici po mé pravé straně,

by ať již slovy nebo ruky sledy

mi řekla, co bych dělal odhodlaně.

A takým leskem plály její hledy,

tak radostně, že přemohly svým jasem

čím plály dříve a čím naposledy.

A jako člověk, který cítí časem

vždy více plesu z dobra, které dělá,

ví, jeho cnost že vzrůstá: tak já s žasem,

Co s nebem dráha má se otáčela,

jsem pozoroval, jak výš oblouk víří,

čím ona v kráse víc se pozaskvěla.

Jak v tváři ženské, jež se studem pýří,

se brzy opět v krátkém po přechodu,

když mine stud, zas úběl sněhu šíří:

Tak byla mi v bílého světla brodu,

jež v šesté hvězdě něhou snivou hrálo,

jak octnul jsem se v zářném jejím svodu.

V té Jovišově pochodni tu plálo

tak lásky velké jiskření, v tom žehu

pak před mým zrakem jako hovor stálo.

A jako ptáci, kteří vzlétli s břehu,

jak svoji pastvy nové ku pozdravu,

hned v chumáči, hned v dlouhém píli běhu:

Tak svatí tady poletali v davu

v těch plamenech a tkali v sladkém pění

hned D hned I pak L do světla hávu.

Teď podle svého vznášeli se znění,

pak na jednom z těch kdy utkvěli tvaru,

se zastavili chvilku u mlčení.

Ó svatá Pegaseio, ve svém žáru

jež duchům slávu, dlouhé dáváš žíti

a jimi města, říše vedeš k zdaru,

Mne osvěť nyní, abych zobraziti

moh vše, co viděly mé tady oči,

tvé umění nechť v krátkých verších svítí!

Tu pětkrát sedm zřel jsem, jak se točí

souhlásek, samohlásek; jejich díly,

jak skládají se, dobře oko zočí.

V Diligite justitiam se slily,

já sloveso zřel i podstatné jméno,

qui judicatis terram slední byly.

V M slova pátého pak seřaděno,

jich světlo plálo, tak že v Jupiteru,

jenž stříbrný, vše bylo pozlaceno.

A jiná světla letla v tuto sféru,

na hrotu M pak dlela, dobro pěla,

jež za sebou je láká v tomto směru.

Jak žhoucí polena by v sebe vjela,

čímž nepočetných jisker k nebi vzlétá,

v čem bláznů mysl často věštbu zřela:

Víc nežli tisíc světel se tu splétá,

a stoupá víc a méně, jak se lijí

ze slunce, kterým síla jejich zkvetá.

A na své místo co se každá svijí

a v klidu dlí, já v různých světel moři

jsem viděl plát z nich orla hlavu s šíjí.

Ten, bez vůdce jenž maluje v té zoři,

sám vůdcem jest, vždyť z něho proudí síla,

jež vhodnou formu pro vše hnízda tvoří.

Druž blahá, jež se zatím spokojila

v M do lilijí šatiti se dříve,

teď k obrazu se orla připojila.

Ó sladká hvězdo! drahokamů v snivé,

co záři jevíš mi, jenž ukazují,

co zmohou naše skutky spravedlivé!

Tož prosím ducha, z jehož nitra plují

tvá síla s letem, by zřel, odkud dýmy

se noří, jež tvou záři zahalují:

By jednou přece zaplál hněvy zlými

nad kupčením ve chrámu, který stojí

juž mukami a divů znameními.

Ó nebes vojsko, zde před tváří mojí,

o za všecky se modli, kteří v sboru

zlým příkladem v blud řídí cestu svoji!

Dřív bojováno meči v bitev sporu,

teď tu i tam chléb lidem zamýká se,

jejž dobrý otec přeje všemu tvoru.

Jenž píšeš dnes, bys zítra smazal zase,

věz Petr s Pavlem živi jsou, jenž mřeli

pro vinici, jež pustne ve tvém čase.

Ty řekneš: Pro toho mám zápal vřelý,

jejž učinilo svatým tancování,

jenž stráviti chtěl život osamělý,

Že neznám Rybáře ba Pavla ani.
