---
contentType: poetry
---

<section>

### Zpěv osmnáctý

V svých vlastních slovech zakotvil se v slasti

ten blažený duch, já okoušel svoje,

trud hořký sladkostí jich mírně z části.

</section>

<section>

A paní, výš jež vedla kroky moje,

„Změň, děla, myšlenky, jsem tomu blízká,

jenž může ucpat všechněch žalů zdroje.“

</section>

<section>

Já obrátil se po řeči, z níž blýská

mi nová těcha, jakou lásku v zraku

jsem jejím zřel, mé písni ústa stiská.

</section>

<section>

Ne, slovy že bych snad byl na rozpaku,

leč proto, duch že zpamatovat záhy

se nemůž, když je bez průvodce v mraku.

</section>

<section>

Jen, tak mi jasným zůstal mžik ten blahý,

že srdce moje všech pozbylo přání,

co upřeně jsem patřil v její tahy.

</section>

<section>

A věčná rozkoš, která přímo sklání

se k Beatrici a jí s obličeje,

svým odleskem mé vše ztišila plání.

</section>

<section>

Mne světlem zmohla, ve kterém se směje:

„Ó kéž tvůj zrak i sluch se trochu schýlí,

ne pouze v očích mojich se ráj skvěje!

</section>

<section>

Jak v žití mnohou shledáváme chvíli

plát lásku v očích, taká její vláda,

že pláním jejím duch je celý spilý.

</section>

<section>

V svatého ohně vzplanutí hned ráda

má duše pochopila vůli jeho,

že ještě se mnou dál hovořit žádá.

</section>

<section>

„Na pátém stupni stromu pověčného,“

on začal, který žije od vrcholu,

vždy plody má, neztrácí listí svého,

</section>

<section>

Zde duše drahé obývají spolu,

jež v žití slavny, snadno mohly vznítit

by každou Musu písně ku zápolu.

</section>

<section>

Viz nyní kříže ramena tu svítit,

ten, jehož jmeno jak s mojich úst sválo,

to udělá, čím blesk se vidíš řítit.

</section>

<section>

A podél kříže ihned světlo plálo,

jak Josua jsem slyšel a to jmeno

jsem neslyšel dřív, nežli se to stalo.

</section>

<section>

Jak Makkabea jmeno prosloveno,

hned jiné kroužiti jsem viděl světlo,

jež slastí v rej ten bylo roztočeno.

</section>

<section>

To Rolanda, velkého Karla zkvetlo

mi před okem, jež pozorně kol zřelo,

jak za sokolem při honu by létlo.

</section>

<section>

Renouarda s Vilémem a potom sjelo

Gottfrieda světlo před můj zrak, v tom kříži

pak Roberta Guiscarda světlo spělo.

</section>

<section>

Pak v druhých sbory se též světlo blíží,

jež mluvilo, bych poznal, v nebes bráně

ký zpěvák umělý je; zrak můj níží

</section>

<section>

Se k Beatrici po mé pravé straně,

by ať již slovy nebo ruky sledy

mi řekla, co bych dělal odhodlaně.

</section>

<section>

A takým leskem plály její hledy,

tak radostně, že přemohly svým jasem

čím plály dříve a čím naposledy.

</section>

<section>

A jako člověk, který cítí časem

vždy více plesu z dobra, které dělá,

ví, jeho cnost že vzrůstá: tak já s žasem,

</section>

<section>

Co s nebem dráha má se otáčela,

jsem pozoroval, jak výš oblouk víří,

čím ona v kráse víc se pozaskvěla.

</section>

<section>

Jak v tváři ženské, jež se studem pýří,

se brzy opět v krátkém po přechodu,

když mine stud, zas úběl sněhu šíří:

</section>

<section>

Tak byla mi v bílého světla brodu,

jež v šesté hvězdě něhou snivou hrálo,

jak octnul jsem se v zářném jejím svodu.

</section>

<section>

V té Jovišově pochodni tu plálo

tak lásky velké jiskření, v tom žehu

pak před mým zrakem jako hovor stálo.

</section>

<section>

A jako ptáci, kteří vzlétli s břehu,

jak svoji pastvy nové ku pozdravu,

hned v chumáči, hned v dlouhém píli běhu:

</section>

<section>

Tak svatí tady poletali v davu

v těch plamenech a tkali v sladkém pění

hned D hned I pak L do světla hávu.

</section>

<section>

Teď podle svého vznášeli se znění,

pak na jednom z těch kdy utkvěli tvaru,

se zastavili chvilku u mlčení.

</section>

<section>

Ó svatá Pegaseio, ve svém žáru

jež duchům slávu, dlouhé dáváš žíti

a jimi města, říše vedeš k zdaru,

</section>

<section>

Mne osvěť nyní, abych zobraziti

moh vše, co viděly mé tady oči,

tvé umění nechť v krátkých verších svítí!

</section>

<section>

Tu pětkrát sedm zřel jsem, jak se točí

souhlásek, samohlásek; jejich díly,

jak skládají se, dobře oko zočí.

</section>

<section>

V Diligite justitiam se slily,

já sloveso zřel i podstatné jméno,

qui judicatis terram slední byly.

</section>

<section>

V M slova pátého pak seřaděno,

jich světlo plálo, tak že v Jupiteru,

jenž stříbrný, vše bylo pozlaceno.

</section>

<section>

A jiná světla letla v tuto sféru,

na hrotu M pak dlela, dobro pěla,

jež za sebou je láká v tomto směru.

</section>

<section>

Jak žhoucí polena by v sebe vjela,

čímž nepočetných jisker k nebi vzlétá,

v čem bláznů mysl často věštbu zřela:

</section>

<section>

Víc nežli tisíc světel se tu splétá,

a stoupá víc a méně, jak se lijí

ze slunce, kterým síla jejich zkvetá.

</section>

<section>

A na své místo co se každá svijí

a v klidu dlí, já v různých světel moři

jsem viděl plát z nich orla hlavu s šíjí.

</section>

<section>

Ten, bez vůdce jenž maluje v té zoři,

sám vůdcem jest, vždyť z něho proudí síla,

jež vhodnou formu pro vše hnízda tvoří.

</section>

<section>

Druž blahá, jež se zatím spokojila

v M do lilijí šatiti se dříve,

teď k obrazu se orla připojila.

</section>

<section>

Ó sladká hvězdo! drahokamů v snivé,

co záři jevíš mi, jenž ukazují,

co zmohou naše skutky spravedlivé!

</section>

<section>

Tož prosím ducha, z jehož nitra plují

tvá síla s letem, by zřel, odkud dýmy

se noří, jež tvou záři zahalují:

</section>

<section>

By jednou přece zaplál hněvy zlými

nad kupčením ve chrámu, který stojí

juž mukami a divů znameními.

</section>

<section>

Ó nebes vojsko, zde před tváří mojí,

o za všecky se modli, kteří v sboru

zlým příkladem v blud řídí cestu svoji!

</section>

<section>

Dřív bojováno meči v bitev sporu,

teď tu i tam chléb lidem zamýká se,

jejž dobrý otec přeje všemu tvoru.

</section>

<section>

Jenž píšeš dnes, bys zítra smazal zase,

věz Petr s Pavlem živi jsou, jenž mřeli

pro vinici, jež pustne ve tvém čase.

</section>

<section>

Ty řekneš: Pro toho mám zápal vřelý,

jejž učinilo svatým tancování,

jenž stráviti chtěl život osamělý,

</section>

<section>

Že neznám Rybáře ba Pavla ani.

</section>
