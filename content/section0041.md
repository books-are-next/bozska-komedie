---
contentType: poetry
---

<section>

### Zpěv třetí

Ač náhlý útěk rozptýlil je v bázni,

že krajinou kol spěli obráceni

ku vrchu, kde nás tříbí rozum v kázni,

</section>

<section>

Přec šel jsem v sladkém k vůdci přitulení.

Jak bez něho bych k cíli došel v mdlobě?

Kdo na horu by ved’ mne? V zamyšlení

</section>

<section>

Můj vůdce výčitky snad činil sobě.

Ó svědomí tak ctné a popudlivé,

jak malá chyba trpký hlod je tobě!

</section>

<section>

Když zanechal své pospíchání divé,

jež slušnost ve všem bere všemu tvoru,

můj duch zas rozpjal, jenž byl stísněn dříve,

</section>

<section>

Svou touhu bez hrází; na onu horu

hned obrátil jsem obličej k té stráni,

jež z moře nejvýš čněla ku obzoru.

</section>

<section>

A slunce vzadu v rudém rozhárání

to lámalo se mojí na postavě,

neb ta překážkou byla jeho plání.

</section>

<section>

Já stranou obrátil se, ve obavě

že opuštěn jsem, nebo zřel jsem kolem

před sebou pouze v stínu půdu tmavě.

</section>

<section>

Má Útěcha: „Proč nedůvěry bolem

se chvíš,“ děl, ke mně obrátiv se zcela,

„že nejdu s tebou, mníš snad, tímto polem?

</section>

<section>

Kde v hrobě tělo mé, zem již se ztměla,

to tělo, jímž jsem dělával stín v žití,

z Brindisi vzato, Neapol má skvělá.

</section>

<section>

Když nevidíš zem stínem mým se tmíti,

víc nediv se, jak nedivíš se, v dáli

že nebe nemůž’ druhé zacloniti.

</section>

<section>

Že zebe mráz, že duše vedro pálí,

a bolesti, jest úkon oné Síly,

jež, jak to dělá, nám se neodhalí.

</section>

<section>

Kdo myslí, že náš rozum zotročilý

můž’ v třech Osobách jediné Bytnosti

vystihnout dráhu valnou, ten se mýlí.

</section>

<section>

Na pouhém že jest, měj zde, lidstvo, dosti!

Neb nemusila Marie být matkou,

vše svou kdybyste stihli mohutností.

</section>

<section>

Plát viděli jste mnohé touhou vratkou

a bez ovoce, kteří trpí za to,

co utrpení jest jim věčnou látkou,

</section>

<section>

Jak Aristoteles a jako Plato

a jiní mnozí.“ A zde sklonil skráně;

víc neřek’, čelo chmurou bolu spjato.

</section>

<section>

A zatím dospěli jsme k patě stráně,

kde svahy tak jsou příkře nakloněné,

že darmo krok by pospíšil si na ně,

</section>

<section>

Že skály divoké a nakupené,

jež z Turbie k Lerici stíny lejí,

by schody byly volné, nestísněné.

</section>

<section>

— „Kdo věděl teď by, kam as uklánějí

se svahy hory,“ děl můj mistr stana,

„by bez křídel moh’ dospět na vrch její?“ —

</section>

<section>

Co skloněn zrak měl k zemi touhou plana

tu cestu vyzkoumat, co já též slídil

po skále vzhůru, levá kde je strana,

</section>

<section>

Dav nových duší zřeli jsme, jak řídil

k nám cestu svou, leč v tak pomalém kroku,

že poznat, jde-li, darmo zrak se pídil.

</section>

<section>

Děl mistr: „By se zvedlo, poruč oku!

Viz, tu nám někdo může býti radou,

když sám jí nevíš.“ — Potom po mém boku

</section>

<section>

Jda pohleď na mne: „Viz jak dlouhou řadou

jdou pomalu; tam pojďme, synu sladký,

svou naděj vzmuž a těš se její vnadou!“

</section>

<section>

Po našich tisíc krocích, řeknu, zpátky

jsme od té tlupy byli ještě dále,

co dobrý házeč vrh’ by. O tes hladký

</section>

<section>

Zřím opřeni jak tulili se k skále

a mlčeli, jak ten, kdo v poblouzení

jde, zírá kol a stane nenadále.

</section>

<section>

„— Po šťastné smrti, ó vy vyvolení,“

tak začal Virgil, „pro mír k němuž jdete,

jenž čeká na vás, prosím v roztoužení,

</section>

<section>

Kde svah se sklání, dobrotivě rcete,

kde ku slezení příhodné jsou kraje;

kdo víc ví, ztráta času víc jej hněte.“ —

</section>

<section>

Tu jako ovčičky, když jdou ze stáje

teď jedna, dvě, tři, co druhý tlum sklání

zrak s hubou ku zemi se ostýchaje,

</section>

<section>

Co dělá jedna, druhé činí za ní,

když stane, o její se oprou záda,

tak prostě klidně, proč nevědí ani:

</section>

<section>

Tak zřel jsem hlavu blaženého stáda,

jak spěla blíž, ne příliš odhodlaně

v ctné chůzi, s tváří cudnou, leč jak bádá

</section>

<section>

A uvidí, že po mé pravé straně

na zemi světlo přerušeno bylo,

neb stín můj padal na úbočí stráně:

</section>

<section>

Tu stála, pár jich zpět se uchýlilo,

a celé stádo, jež za hlavou spělo,

proč nevědouc, tak rovněž učinilo.

</section>

<section>

„— Bez otázky, že ten je lidské tělo,

chci říci vám, jejž po mém boku zříte,

tím světlo sluneční se za ním stmělo.

</section>

<section>

Však nedivte se, hleďte spíš, ať zvíte,

že nikoli on bez nebeské síly

ty stráně touží slézti obrovité.“ —

</section>

<section>

Děl mistr můj, a ti ctní hovořili:

— „Nuž obraťte se; lze vám s námi jíti.“

A ruky svrchem směr nám naznačili.

</section>

<section>

A jeden začal: „Kdokoliv jsi, zříti

hleď na mne, snad se v chůzi rozpomene

tvá duše, zda kdys viděla mne v žití.“ —

</section>

<section>

I upřel jsem naň zraky udivené,

byl plavý, krásný, šlechetného vzhledu,

leč jedno obočí měl rozpoltěné.

</section>

<section>

Když pokorně jsem řek’, že nedovedu

si vzpomenout, děl: „Viz!“ a v okamžení

mi ukázal na ránu v ňader středu.

</section>

<section>

„Jsem Manfred,“ pravil v usmívavém zření,

„vnuk mocné císařovny Konstancie,

a prosím, naděj máš-li k navrácení,

</section>

<section>

K mé krásné dceři jdi, jíž Sicilie

i Aragonie čest vznikla, směle

rci pravdu, v které říši duch můj žije.

</section>

<section>

Dvě rány smrtelné na svojím těle

jsem obrátil se k Tomu v slzách, v lkání,

jenž ochotně vždy odpouští a cele.

</section>

<section>

Mé hříchy byly hrozné, k nesmazání:

klín věčné lásky však jest pohotovu

vždy obejmouti, co se k němu sklání.

</section>

<section>

By pastýř z Cosenzy, jenž na mne k lovu

byl od Klementa vyštván jmenem kříže,

to místo byl si přečet’ v božím slovu,

</section>

<section>

Na konci mostu Beneventa blíže

mé kosti ležely by v tiši snivé,

je střežila by skupených skal tíže.

</section>

<section>

Teď déšť je pere, rvou je větry divé

po březích Verde, za královstvím, zase

kam dal je přenést zhasiv svíčky dříve.

</section>

<section>

Však není zhoubná tak jich kletba, k spáse

že věčná láska zavřela by cestu,

květ naděje když trochu zelená se.

</section>

<section>

Jest pravda, že kdo zemře v Církve trestu,

nechť třeba ve smrti jej lítost schvátí,

na skalném srázu cestou k tomu městu

</section>

<section>

Tam třicetkráte déle musí státi,

než na světě žil ve svém zatvrzení,

když modlitba mu soud ten neukrátí.

</section>

<section>

Víš, jak přispěti k mému potěšení,

mé dobré Konstancii podej zvěsti,

jak viděls mne i moje utrpení;

</section>

<section>

Neb lidská přímluva zde slouží k štěstí.“ —

</section>
