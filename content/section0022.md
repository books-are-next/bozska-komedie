---
contentType: prose
---

<section>

### Zpěv osmnáctý

Jest místo v pekle, Malebolge sluje,

jest barvy železné, ze skály holé

jak celý ten kruh, jenž je ovinuje.

</section>

<section>

A právě v středu toho zlého pole

tam zívá studna hluboká a šírá,

jak zařízena, popíšu víc dole.

</section>

<section>

A prostor kruhu, který oko zírá,

tož mezi studnou, břehem tvrdé skály,

dno v deset polí rozdělené svírá.

</section>

<section>

Jak příkopy, by ochránily valy,

se víc a více množí přede hrady,

tak místo, kde jsou, patrní je z dáli;

</section>

<section>

Týž obraz tvořila ta pole tady.

A jak u zámků od jich prahů rojí

se k zevnějšímu břehu můstky všady:

</section>

<section>

Tak od skal paty srázy kolmé stojí

a příkopy a pole protínají

až k studni, která končí je a pojí.

</section>

<section>

Se hřbetu Geryona na tom kraji

jsme octli se; jde v levo básník, za ním

hned v jeho stopy kroky mé se dají.

</section>

<section>

Pláč nových muk zněl s nových katů láním,

na pravo mistra krok jak doprovází,

tím první sluj se ozývala lkáním.

</section>

<section>

Zde na dně hříšníci kol byli nazí,

s té strany šli k nám proti obličeji,

a s oné s námi rychlej' pod touž hrází.

</section>

<section>

Jak Římané to mají v obyčeji

pro velké davy v jubilejním roku

na mostě, by lid přešel, obracejí

</section>

<section>

Ti čelo k hradu a jdou v plném toku

k svatému Petru, kdežto z druhé strany

jdou druzí směrem k hoře v svorném kroku:

</section>

<section>

Po obou stranách černé přes balvany

jsem rohaté zřel ďábly, s bičem stáli,

ze zadu na ně kruté dštili rány.

</section>

<section>

Ach, na ramena jak hned nohy brali

při první ráně, tak že ani věru

na druhou aneb třetí nečekali!

</section>

<section>

A jak jsem šel, mé oči padly v šeru

na jednoho, a hned jsem pravil k sobě:

„Znám tebe již, a v potaz paměť beru.

</section>

<section>

I upírám naň svoje oči obě,

muj vudce zastavil se, svoluje mi,

že trochu zpátky jít moh' jsem v té době.

</section>

<section>

Ten bičovaný mnil, že skryje se mi,

když sklopí tvář, však pomohlo to málo.

Já děl: „Ó ty, jenž klopíš oči k zemi,

</section>

<section>

Když tahů tvých mne písmo nesklamalo,

ty's Caccianimico, leč v tuto nouzi,

v ten ostrý louh, ó pověz, co tě slalo?"

</section>

<section>

On: „Bych se přiznal, duše má se vzpouzí,

však nutí mne řeč tvoje příliš jasná,

jež vzpomínku na starý svět mi vzbouzí.

</section>

<section>

Věz, já jsem onen, jímž Ghisola krásná

se podrobila Marchesově vůli,

ať jak chce hnusná zvěst dí mnohohlasná.

</section>

<section>

Sám z Boloňských jsem nepřišel v ty žuly,

jich mnohem víc zde naříká týmž stenem,

než co si říkat sipa navyknuli,

</section>

<section>

Tam mezi břehy Saveny a Renem;

a chceš-li svědectví neb doklad míti,

na lakotnou hruď pomni, jež nám věnem."

</section>

<section>

A co tak mluvil, bičem jal se bíti

jej ďábel řka: „Ty darebo, zde ženy

si za peníze nelze opatřiti!"

</section>

<section>

Svůj průvod dostihl jsem zamyšlený,

pak málo kroky v neveliké chvíli

jsme přišli k srázu, jenž čněl nakloněný.

</section>

<section>

Dost snadně na tento jsme vystoupili,

na sklonu jeho, více k pravé straně,

s tím věčným kruhem jsme se rozloučili.

</section>

<section>

Když tam jsme došli, kde podoben bráně

se pne, by štvaným průchod skytnul dolů,

děl vůdce můj: „Teď postůj, povztyč skráně,

</section>

<section>

Bys v tvář moh' zřít těm narozeným v bolu,

jichž obličej jsi nemoh' rozeznati,

neb spěli toutéž cestou s námi spolu."

</section>

<section>

Od mostu starého jsem zřel se bráti

dav, proti nám jenž s druhé strany pílil,

jej neustali ďábli biči hnáti.

</section>

<section>

Bez otázky se mistr ke mně schýlil:

„Viz toho velikána, jenž se blíží,

hleď, zdali jednu slzu bolu vylil.

</section>

<section>

Jak posud zrakem krále na vše shlíží!

To Jason, jenž vzal lstí i statečností

Kolchickým zlaté rouno bez obtíží.

</section>

<section>

Přes ostrov Lemnos spěchal s horlivostí,

kde ženy zpité vášní zdivočelou

vše povraždily muže v ukrutnosti.

</section>

<section>

Zde posuňky a krásnou řečí milou

on Hypsipylu sklamal, která dříve

vše druhé oklamala vtipu silou.

</section>

<section>

Ji těhotnou ve zoufalosti divé

pak zanechal, tak tuto vinu pyká;

za Medeu též pyká sliby lživé.

</section>

<section>

Kdo jak on svádí, s ním v kruh tento vniká;

to stačí vědět o tom prvním luhu

i o těch, které v sobě rve a smýká.

</section>

<section>

Zde na úzkém jsme stavili se pruhu,

kde s druhým náspem kříží se a pojí

a z něho tvoří sloup jiného kruhu.

</section>

<section>

Lid odsud zřeli jsme, jak v těsném roji

lká v druhé sluji, tlamou svou jak funí,

a sám své tělo tluče dlaní svojí.

</section>

<section>

Kryt hustou plísní byl břeh na té tůni,

ta plíseň sázela se parou z dola,

zlá očím barvou a zlá nosu vůní.

</section>

<section>

Dno hluboké je tak, že ani zpola

zrak nestihne je, jen když s hřbetu těká.

kde kolmo dolů spadá skála holá.

</section>

<section>

Tam došli jsme a duše má se leká,

když zřel jsem v bahně toho lidu stáda,

jež, zdá se, z lidských záchodů že stéká.

</section>

<section>

A co mé oko tímto kruhem bádá,

zřím jednoho s tak těžkou lejnem hlavou,

že těžko se, zda laik či kněz je, hádá.

</section>

<section>

Ten na mne křik': „Proč s tváří nedočkavou

zříš na mne víc než na mé druhy v blátě?"

„Mé vzpomínání jde-li cestou pravou,"

</section>

<section>

Já k němu: „S vlasem suchým zřel jsem já tě,

ty z Lukky jsi Alex Interminei

a proto víc než na jiné zřím na tě."

</section>

<section>

V leb on se začal bít a divočeji

řval: „Hnusné pochlebenství mne sem svedlo,

v němž neumdlévat, měl jsem v obyčeji."

</section>

<section>

Můj mistr pravil: „Nyní hleď, by zvedlo

se tvoje oko do popředí dále,

by lépe tahy obličeje zhledlo,

</section>

<section>

Té hnusné děvky vlasaté, jež stále

rve nehty zblácenými špínu těla,

hned vstává, hned se choulí v běsném žale.

</section>

<section>

To nevěstka Thais bídná jest a smělá;

když milec ptal se: Máš mne ve milosti?

Ó nad vši míru mám tě ráda! děla.

</section>

<section>

Však oči naše viděly zde dosti!"

</section>
