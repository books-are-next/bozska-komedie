---
contentType: prose
---

<section>

### Zpěv dvacátý druhý

Já viděl leckdy jezdce v útok hnáti,

na pochodu, neb ku přehlídce jíti,

a často k spáse své se v útěk dáti;

Já, Aretinští, vaší zemí hřmíti

jsem viděl tlupy divých námezdníků,

rej zatáčet a v turnajích se bíti.

Hned ve poplachu zvonů, hned v trub ryku,

ve bubnů víru, dle signálů z hradů,

tu podle našich, tu dle cizích zvyků:

Však nezřel jsem v šalmaje také spádu

se bráti jezdce s pěší hotovostí,

ni podle hvězd či břehů lodí řadu.

S desíti ďábly — hrozná společnosti! —

jsme kráčeli; však v chrámě se svatými,

a s pijáky se v krčmě moudrý hostí.

Jen na tůň smolnou zraky upřenými

jsem zřel, s tím dychtě seznámit se luhem

a s obyvateli v něm hořícími.

Jak delfíni, jenž hřbetu svého pruhem

jsou plavcům znamením, by pozor dali

a zachránili loď svou y boji tuhém:

Tak, by si ulehčili, ukázali

čas ob čas hříšníci ze smoly záda,

je rychlej, než se blýská, ukrývali.

Jak vod na kraji u příkopů řada

žab s vystrčenou pouze hubou vstává,

však břicho s nohami jim v bahno padá:

Po obou stranách hříšníků tak vřava

se tiskla, Chlupáče však sotva zřeli,

hned zhltila je smolná tůně žhavá.

Já viděl jsem a posud mne to želí,

jak čekal jeden, jako žába zbývá,

co druhá skokem plaše od ní střelí.

Psídráp, jenž nejblíž na něho se dívá,

v ráz vidlí chyť vlas jeho nasmolený,

jej vytáh', že byl jako vydra divá.

Já seznámen byl s všemi jejich jmeny,

já pozor dával, když se jmenovali

a všim' si, kdo byl z ďáblů vyvolený. —

„Hleď, Ohniváči, by v hřbet jeho vťaly

se drápy tvé, bys kůži sedřel jemu!" —

Tak zatracenci všickni v spolku řvali.

A já: „O mistře, lze-li zvědavému

dát zprávu, vyšetř, kdo ten bídný zde je,

jenž padl v ruce nepříteli svému!"

Na slova ta hned k jeho boku spěje

a ptá se, odkud jest, můj mistr sladký.

„Jsem z Navarry a dobře se mi děje!

Já sluhou pána stal se péčí matky,

jež zrodila mne otci ničemníku,

jenž zmařil sebe a vše svoje statky.

Z Tebalda krále byl jsem služebníků,

tak přijímal jsem různá podplacení,

že nyní pykám v ohni tom a křiku."

A Štětináč, jenž z tlamy svojí cení

na každé straně tesák jako prase,

jak trhá, ukázal mu bez prodlení.

Myš mezi kočky dravé dostala se,

neb Chlupáč ten ho sevřel v svoje páže.

„Co držím jej, vy stůjte," pravil zase.

A k mistru tváří obrátiv se káže:

„Víc chceš-li zvědět, než ho jiný zmydlí,

hleď pospíšit, ať jazyk tvůj se táže."

A mistr: „Neznáš z lotrů, kteří bydlí

ve smole, jednoho z nich Latiníka?" —

„O, nebál bych se spárů teď a vidlí,

Bych potopen s ním ještě byl," — on vzlyká,

„byl soused země té, před malou chvílí

já opustil jsem toho nešťastníka."

A Nachomour: „Dost mučeni jsme byli tvým

hovorem;" a v páže ťal jej hákem,

strh' masa kus, že kosti mu jen zbyly.

A Tlamadračí chtěl též svým tesákem

jej v nohy štípnout, desátník mu hrání,

se ohrátiv je hněvným změřil zrakem.

Když ztišili se trochu, bez meškání

můj vůdce toho tázati se strojí,

jenž na svou ránu patřil v zadumání.

„Kdo onen byl, o němž díš, k škodě svojí

že's opustil jej, abys k břehu pálil?"

On: „Bratr Gomita ve smole stojí,

Ten z Gallury, lsti nádoba, ten šálil,

v své ruce on měl svého pána vrahy,

tak jednal s nimi, že si každý chválil.

Bral peníze, brát roh, je nechal záhy,

jak říká sám, a každém ve úřadu

byl lichvář malé ne, vsak pravé váhy.

S ním Michal Zanche z Logodoru zradu

svou pyká, jazyk jejich neumdlívá,

o Sardinii stálou mají svádu.

Však běda mi! ten tesáky mi kývá,

víc mluvil bych, však velký strach mne schvátil,

by rozškrábal mi hřbet, se na mne dívá."

Leč k Netopýru Chlupáč se obrátil:

„Jen kliď se stranou, ptáče zlé a kleté!"

Ten kroutil zrakem a se k ráně katil.

„Když Toskánské a Lombardské zřít chcete

neb slyšet," — začal s tváří polekanou, —

„je zavolám a přijdou, když je zvete.

Však Zléspáry nechť stoupí trochu stranou,

by nemusili bát se jejich vzteku,

já na tom místě usednu, jak stanou

Zde před tvou tváří, sedm přijde reků,

jak zapískám, to naším je zde zvykem,

když někdo opustit chce smolnou řeku."

Tu Šilhoun zveď svůj čumák a pak s křikem

děl k druhým: „Slyšte, co si smyslil lstivě,

by uvrhnout se mohl dolů mžikem."

Ten, úskoků jenž pln byl, pravil lživě:

„Jsem příliš zlý, bych druhům neupravil

zde větší bol a větší muky chtivě."

Leč Kradoplaz se nezdržel a pravil

k těm ostatním: „Když pohroužíš se dolů,

věř, tryskem běže bych se nezastavil,

Leč křídly bije přeletěl bych smolu;

nuž, pojďme dolů, břeh nám bude štítem,

zda zmůžeš víc, ať zříme, než my spolu!"

Ó čtenáři, žert nový uzříš, v hbitém

hned kynu všickni obrátili oči,

ten nejdřív, jenž se vzpíral v hněvu lítém.

Tu vhodnou chvíli Navarrský jak zočí,

O zem své paty opře a se řítí,

a překaziv jich záměr v tůni skočí.

Tu každý z ďáblů svoji chybu cítí,

však nejvíc ten, jenž chyby té byl vinou,

i skočil za ním řka: „Má dlaň tě chytí!"

Však darmo křídla jeho v před se šinou,

by strach předstihla, padl v hloubi plesa,

ďas povztyčil hruď, peruť zvedna stinnou.

Ne jinak do vod náhle kachna klesá,

když sokol blíží se, ten zpět se vrátí

se v mraky hněvný zmdleným křídlem nesa.

Nad kouskem tímto Jíníšlap se katí,

jej zdrží, aby onen prchl, chtěje,

by nový spor moh' mezi nimi vzpláti.

Jak podvodník se vnořil do peřeje,

hned proti druhu obrátil své spáry,

s ním nad tůní se do křížku dát spěje.

Leč tento ostrodrápý ostříž starý

se v něho zaťal, tak že spadli dolů

v střed smolné tůně, mezi vroucí žáry.

To schladilo jich žár, leč ze plápolu

výš povzlétnouti — marné namáhání!

Tak obě křídla slepila se v smolu.

Tu soudruhům svým ihned Chlupáč v lání

dal rozkaz, by se s druhé strany brali

sem čtyři s háky. Na to rozkázání

S míst svojich s každé strany háky vzpjali

k těm, kteří v smůle zalepeni byli

a pod kůrou zpol uvaření lkali:

A při té práci my je opustili.

</section>
