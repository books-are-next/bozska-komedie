---
{}
---

### Zpěv desátý

S tou láskou, v niž mu od věčnosti rovna

ku svému v touze pozírajíc synu,

ta první Síla svatá, nevýslovná,

Vše stvořila, co v ducha tvého klínu,

co před zrakem se točí s takým ladem,

že nítí ples v nás při každém svém činu.

Čtenáři, k vyšším kruhům, které řadem

mně kynou, ať se tam tvé oko ztrácí,

kam protínání obou kruhů kladem.

Tam začni v mistra nahlédati práci,

jenž takou láskou k sféře té se sklání,

že od ní ani zraku neodvrací.

Viz, odtamtud jak šikmý kruh v svém plání

se odděluje, planety v němž svítí,

by pomohl všem, kdož se po něm shání.

Viz jejich dráha jak se šikmá řítí;

tak nebýt, síla mnohá zahálela

a schopnost mnohá musila by mříti.

Od cesty přímé by se ukláněla

míň nebo více, nahoře neb dole,

by světa soustava chyb dosti měla.

Teď, čtenáři, juž zůstaň při svém stole,

přemýšlej o tom, co zde dáno tobě,

ples chceš-li mít než umalíš ve zápole.

Já častoval tě, sám jez; v této době

mou péči všecku látka vyžaduje,

jež za písaře zvolila mne sobě.

Největší služka přírody, jež snuje

vesmíru žíti mocí nebes sily,

a jejíž světlo čas nám rozměřuje,

Se točila s tou částí, o niž byly

dřív řeči mé, a spěla ve spirále,

v níž zjevuje se dřív nám v každé chvíli.

Já s ní jsem byl, že stopuje však stále

jsem nevěděl, tak člověk, že v něm klíčí

myšlenka první, neví, nenadále.

Dík za to dlužen byl jsem Beatrici,

že v čase krátkém, jemuž míry není,

mne z dobra ještě ku lepšímu cvičí.

Ó v jakém samo čarném ozáření

vše plálo v slunci, kam jsem vstoupil právě,

ne barvou, pouze v světla rozproudění.

Cvik, rozum, umění bych namáhavě

zde spojil, k pojmutí to nedostačí,

leč lze to věřit a si přáti žhavě.

A příliš nízko obraznost má kráčí,

div není věru, pomníš-li té výše;

nad slunce nevnik, kdo se v prachu vláčí.

Zde čtvrté služebnictvo nebes říše,

jež velký otec sytí od věčnosti,

mu ukazuje jak plodí a dýše.

A Beatrice: „Dík, dík v uctivosti

vzdej slunci andělů, jež k smyslnému

tě zvedlo slunci svojí ve milosti.“

Hruď lidská sotva citu pobožnému

tak otevřela se a s takým chvatem,

s vším díkem vzdát se chtěla bohu svému,

Jak při těch slovech v srdci mocně vzňatém

se v boha vnořila má láska celá

i Biči zapomněvši v citu svatém!

Však právě v tom své zalíbení měla

a její vlídnost, jak ji duše zočí,

mou mysl k různým věcem obracela.

Já živá světla viděl, jak se točí,

my střed, korunou ona byla v jasu,

zpěv sladší měla nežli záři oči.

Dceř Latony tak v mlh a v páry času

na nebi vídáváme opásanou,

že mlha drží stužky toho pasu.

Ve dvoře nebes četné skvosty planou

(jdu odtamtud) tak vzácné lesky všemi,

že odnášet je věci zakázanou.

Zpěv těchto světel skvost byl mezi těmi,

kdo nemáš ale křídla ku povzletu,

ty čekej, ať zvěsť podá tobě němý.

Tak pějíce ta slunce v žhavém vznětu,

jak hvězdy, jež jsou blízké pevných polů,

kol nás ve trojím zakroužila letu.

Mně zdály se jak tanečnice v kolu,

jež nepustí se, ale chvíli v stoje

se pídí nové hudby po hlaholu.

A jedno světlo dělo z jejich roje:

„Když milosti svit, na němž láska pravá

se vzněcuje, zkad čerpá síly svoje,

Tak v tobě zrcadlit se neustává,

že vede tebe na ty schody výše,

po kterých návrat nemožným se stává:

Kdo vína ze své nepřál by ti číše,

pro žízeň tvou ten byl by bez volnosti,

jak tok, jenž spád by neměl v mořské říše.

Chceš květy znát, jež tento věnec hostí,

jenž s láskou na krásnou se paní dívá,

jež k povzletu ti vdechla síly dosti?

Já z beránků byl stáda, kterým kývá

ku pravé cestě Dominik, kde v blahu

lze dlít, když cesta nesláká tě křivá.

Ten po pravici, bych tvou skojil snahu,

můj učitel a bratr Albert svatý,

já Tomáš Akvinský jsem. Tuto dráhu

Dál sleduj, druhé poznat jsi-li jatý,

nechť oči tvé dle slov mých v kruhu hrají,

jenž tvoří tento věnec blahovzňatý.

Ty druhé lesky z Graciana plají,

jenž usmívá se; povznes oba soudy

tak, radost že to spůsobilo v ráji.

Jenž zdobí dále toho kruhu oudy,

jeť onen Petr, jenž podoben vdově,

dal církvi poklad svůj, však světla proudy

Zde páté světlo plá a stále nově

tak láskou dýše, že lační svět celý

tam dole po nějakém o něm slově.

V něm vzácné světlo moudrosti, v něm skvělý

byl složen poklad, k jehož nazírání

se nevznes žádný, pravda pravdou je-li.

A dále vidíš oné svíce plání,

jež v těla poutech vnikla nejhlouběji

v andělů bytost a jich povolání.

Dál v malé hvězdičce se tahy smějí

obhájce křesťanství, a z jeho díla

pak čerpal Augustin; když dále spějí

Tvé oči ducha za světly, (jež ctila

má ústa chválou) zastaví se záhy,

po osmém žízeň juž tě uchvátila.

Tam, zříc vše dobro, pije rajské vláhy

zdroj duše, světa klam a světa bludy

jenž zjeví, jdou-li k tomu cíli snahy.

Ve Ciel ď oro leží těla údy,

z nichž vyhnána, a z vyhnanství a bědy

sem přišla mírem skojit světské trudy.

Dál plamenný dech Isidora, Bedy,

dále Richarda též, který v kontemplaci

hloub nežli člověk pohroužil své hledy.

Ten, od něhož tvůj zrak se ke mně vrací,

je světlo ducha, jemuž, smrt že váhá,

se zdálo v těžké myšlenkové práci.

Toť Sigiera hvězda věčně blahá,

on učil ve „ulici slaměné“ a mnohá

jím pravda těžká zjevila se nahá.“

Jak orloj v chvíli volá nás, kdy boha

se vzbouzí nevěsta, k ženichu pěje,

by miloval ji, spěchá její noha;

Čásť jednu táhna, druhou poháněje,

a bim bam takou sladkou notou buší,

že srdcem v mír zladěným láska chvěje:

Tak viděl jsem to slavné kolo duší

se točit; v sboru zní jich hymna smavá,

jich hlasů sladkost sotva srdce tuší,

Tam známa jest, kde radost nepřestává.
