---
contentType: prose
---

<section>

### Zpěv desátý

S tou láskou, v niž mu od věčnosti rovna

ku svému v touze pozírajíc synu,

ta první Síla svatá, nevýslovná,

</section>

<section>

Vše stvořila, co v ducha tvého klínu,

co před zrakem se točí s takým ladem,

že nítí ples v nás při každém svém činu.

</section>

<section>

Čtenáři, k vyšším kruhům, které řadem

mně kynou, ať se tam tvé oko ztrácí,

kam protínání obou kruhů kladem.

</section>

<section>

Tam začni v mistra nahlédati práci,

jenž takou láskou k sféře té se sklání,

že od ní ani zraku neodvrací.

</section>

<section>

Viz, odtamtud jak šikmý kruh v svém plání

se odděluje, planety v němž svítí,

by pomohl všem, kdož se po něm shání.

</section>

<section>

Viz jejich dráha jak se šikmá řítí;

tak nebýt, síla mnohá zahálela

a schopnost mnohá musila by mříti.

</section>

<section>

Od cesty přímé by se ukláněla

míň nebo více, nahoře neb dole,

by světa soustava chyb dosti měla.

</section>

<section>

Teď, čtenáři, juž zůstaň při svém stole,

přemýšlej o tom, co zde dáno tobě,

ples chceš-li mít než umalíš ve zápole.

</section>

<section>

Já častoval tě, sám jez; v této době

mou péči všecku látka vyžaduje,

jež za písaře zvolila mne sobě.

</section>

<section>

Největší služka přírody, jež snuje

vesmíru žíti mocí nebes sily,

a jejíž světlo čas nám rozměřuje,

</section>

<section>

Se točila s tou částí, o niž byly

dřív řeči mé, a spěla ve spirále,

v níž zjevuje se dřív nám v každé chvíli.

</section>

<section>

Já s ní jsem byl, že stopuje však stále

jsem nevěděl, tak člověk, že v něm klíčí

myšlenka první, neví, nenadále.

</section>

<section>

Dík za to dlužen byl jsem Beatrici,

že v čase krátkém, jemuž míry není,

mne z dobra ještě ku lepšímu cvičí.

</section>

<section>

Ó v jakém samo čarném ozáření

vše plálo v slunci, kam jsem vstoupil právě,

ne barvou, pouze v světla rozproudění.

</section>

<section>

Cvik, rozum, umění bych namáhavě

zde spojil, k pojmutí to nedostačí,

leč lze to věřit a si přáti žhavě.

</section>

<section>

A příliš nízko obraznost má kráčí,

div není věru, pomníš-li té výše;

nad slunce nevnik, kdo se v prachu vláčí.

</section>

<section>

Zde čtvrté služebnictvo nebes říše,

jež velký otec sytí od věčnosti,

mu ukazuje jak plodí a dýše.

</section>

<section>

A Beatrice: „Dík, dík v uctivosti

vzdej slunci andělů, jež k smyslnému

tě zvedlo slunci svojí ve milosti.“

</section>

<section>

Hruď lidská sotva citu pobožnému

tak otevřela se a s takým chvatem,

s vším díkem vzdát se chtěla bohu svému,

</section>

<section>

Jak při těch slovech v srdci mocně vzňatém

se v boha vnořila má láska celá

i Biči zapomněvši v citu svatém!

</section>

<section>

Však právě v tom své zalíbení měla

a její vlídnost, jak ji duše zočí,

mou mysl k různým věcem obracela.

</section>

<section>

Já živá světla viděl, jak se točí,

my střed, korunou ona byla v jasu,

zpěv sladší měla nežli záři oči.

</section>

<section>

Dceř Latony tak v mlh a v páry času

na nebi vídáváme opásanou,

že mlha drží stužky toho pasu.

</section>

<section>

Ve dvoře nebes četné skvosty planou

(jdu odtamtud) tak vzácné lesky všemi,

že odnášet je věci zakázanou.

</section>

<section>

Zpěv těchto světel skvost byl mezi těmi,

kdo nemáš ale křídla ku povzletu,

ty čekej, ať zvěsť podá tobě němý.

</section>

<section>

Tak pějíce ta slunce v žhavém vznětu,

jak hvězdy, jež jsou blízké pevných polů,

kol nás ve trojím zakroužila letu.

</section>

<section>

Mně zdály se jak tanečnice v kolu,

jež nepustí se, ale chvíli v stoje

se pídí nové hudby po hlaholu.

</section>

<section>

A jedno světlo dělo z jejich roje:

„Když milosti svit, na němž láska pravá

se vzněcuje, zkad čerpá síly svoje,

</section>

<section>

Tak v tobě zrcadlit se neustává,

že vede tebe na ty schody výše,

po kterých návrat nemožným se stává:

</section>

<section>

Kdo vína ze své nepřál by ti číše,

pro žízeň tvou ten byl by bez volnosti,

jak tok, jenž spád by neměl v mořské říše.

</section>

<section>

Chceš květy znát, jež tento věnec hostí,

jenž s láskou na krásnou se paní dívá,

jež k povzletu ti vdechla síly dosti?

</section>

<section>

Já z beránků byl stáda, kterým kývá

ku pravé cestě Dominik, kde v blahu

lze dlít, když cesta nesláká tě křivá.

</section>

<section>

Ten po pravici, bych tvou skojil snahu,

můj učitel a bratr Albert svatý,

já Tomáš Akvinský jsem. Tuto dráhu

</section>

<section>

Dál sleduj, druhé poznat jsi-li jatý,

nechť oči tvé dle slov mých v kruhu hrají,

jenž tvoří tento věnec blahovzňatý.

</section>

<section>

Ty druhé lesky z Graciana plají,

jenž usmívá se; povznes oba soudy

tak, radost že to spůsobilo v ráji.

</section>

<section>

Jenž zdobí dále toho kruhu oudy,

jeť onen Petr, jenž podoben vdově,

dal církvi poklad svůj, však světla proudy

</section>

<section>

Zde páté světlo plá a stále nově

tak láskou dýše, že lační svět celý

tam dole po nějakém o něm slově.

</section>

<section>

V něm vzácné světlo moudrosti, v něm skvělý

byl složen poklad, k jehož nazírání

se nevznes žádný, pravda pravdou je-li.

</section>

<section>

A dále vidíš oné svíce plání,

jež v těla poutech vnikla nejhlouběji

v andělů bytost a jich povolání.

</section>

<section>

Dál v malé hvězdičce se tahy smějí

obhájce křesťanství, a z jeho díla

pak čerpal Augustin; když dále spějí

</section>

<section>

Tvé oči ducha za světly, (jež ctila

má ústa chválou) zastaví se záhy,

po osmém žízeň juž tě uchvátila.

</section>

<section>

Tam, zříc vše dobro, pije rajské vláhy

zdroj duše, světa klam a světa bludy

jenž zjeví, jdou-li k tomu cíli snahy.

</section>

<section>

Ve Ciel ď oro leží těla údy,

z nichž vyhnána, a z vyhnanství a bědy

sem přišla mírem skojit světské trudy.

</section>

<section>

Dál plamenný dech Isidora, Bedy,

dále Richarda též, který v kontemplaci

hloub nežli člověk pohroužil své hledy.

</section>

<section>

Ten, od něhož tvůj zrak se ke mně vrací,

je světlo ducha, jemuž, smrt že váhá,

se zdálo v těžké myšlenkové práci.

</section>

<section>

Toť Sigiera hvězda věčně blahá,

on učil ve „ulici slaměné“ a mnohá

jím pravda těžká zjevila se nahá.“

</section>

<section>

Jak orloj v chvíli volá nás, kdy boha

se vzbouzí nevěsta, k ženichu pěje,

by miloval ji, spěchá její noha;

</section>

<section>

Čásť jednu táhna, druhou poháněje,

a bim bam takou sladkou notou buší,

že srdcem v mír zladěným láska chvěje:

</section>

<section>

Tak viděl jsem to slavné kolo duší

se točit; v sboru zní jich hymna smavá,

jich hlasů sladkost sotva srdce tuší,

</section>

<section>

Tam známa jest, kde radost nepřestává.

</section>
