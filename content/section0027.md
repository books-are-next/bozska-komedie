---
contentType: poetry
---

<section>

### Zpěv dvacátý třetí

Dál sami, bez průvodu v němém bolu

jsme kráčeli, ten napřed a ten vzadu,

jak přes ulici minoriti spolu.

</section>

<section>

Mé myšlení tu rozjímajíc vádu

na bajku Esopa v té padlo době

o myši a o žábě. V tomto pádu

</section>

<section>

Se teď a nyní víc nerovná sobě,

jak s koncem začátek když mysl spojí,

ty události uvažujíc obě.

</section>

<section>

A myšlénka jak z myšlénky se rojí,

tak tato jedna zrodila hned jinou,

která mi v duši první bázeň dvojí.

</section>

<section>

Já myslil tak: „Zde tito naší vinou

za blázny byli k škodě, ku posměchu

a tuším, to je mrzí. S nehostinnou

</section>

<section>

Když vůlí vztek se spojí v ryčném spěchu,

nás divěji štvát budou hněvní ďasi,

než zajíce pes chytá bez oddechu."

</section>

<section>

Já cítil, kterak strach mi ježí vlasy,

a pozorlivý na zad okem těkám

řka: „Mistře drahý, pro nás není spásy!

</section>

<section>

Když neskryješ nás, Zlýchspárů se lekám,

jsouť v patách nám, v své mysli poděšené

je slyším již a každou chvíli čekám." —

</section>

<section>

\- „Bych olovem já sklo byl podložené,

tak nezachytil bych tvůj obraz vnější

jak vnitřní," —děl můj mistr; — „pobouřené

</section>

<section>

Tvé myšlénky však náhle podobnější

svým posuňkem a tvarem mým se staly,

že jedna rada obě ukonejší.

</section>

<section>

Když s pravé strany tak se kupí skály,

že v jistý přechod v novou tůň se pojí,

ta honba domnělá se od nás vzdálí."

</section>

<section>

Však nedokončil ještě radu svoji;

já zřel, jak 's křídly rozpjatými pílí

k nám ďáblů dav a nás chytit se strojí.

</section>

<section>

Hned uchvátil mne na to mistr milý;

tak dítě matka hřmotem probuzena,

když vidí plamen, kterak vůkol střílí,

</section>

<section>

Hned uchytí a prchá poděšena,

víc jeho dbá než sebe, neustává

div do košile jedné oblečena:

</section>

<section>

S tvrdého břehu tak se v útěk dává

můj mistr na znak po skloněné skále,

jež bok druhého jícnu obehnává.

</section>

<section>

Tak neubíhá voda ve kanále,

by otočila bleskem kolo mlýnu,

když k lopatkám se blíží nenadále,

</section>

<section>

Jak mistr běžel v tomto skalném klínu

mne na své hrudi nesa bázlivého;

ne druhu, jeho roven jsem byl synu.

</section>

<section>

Když jícnu dna se dotkly nohy jeho,

sbor ďáblů stanul tam, kde trčí skála

nad námi; on však nebál se víc zlého.

</section>

<section>

Neb prozřetelnost, jež jim rozkázala,

pátého příkopu by byli sluzi,

od něho vzdáliti se, moc jim vzala.

</section>

<section>

Zde lid jsme našli obílený, chůzí

spěl zdlouhavou v té jednotvárné tiši,

s mdlou tváří, plnou úzkosti a hrůzy.

</section>

<section>

Jich očím kápě kutny byly skrýší,

a jejich střih se k tomu vzoru chýlí,

jak ve Clugny je posud nosí mniši.

</section>

<section>

Na svrchu zlatem svým div neslnili,

však uvnitř olovo tak tuze tlačí,

že kutny Fridricha by slamou byly.

</section>

<section>

Ó těžké pláště, na věčnost jež stačí!

Vždy k levé ruce stále obráceni

jsme s nimi šli a zřeli, kterak pláčí.

</section>

<section>

Však pro tíž pláště v těžkém unavení šli

zvolna tak, že, jak jsme hnuli bokem,

jsme s novou tlupou byli seznámeni.

</section>

<section>

Dím k vůdci: „Každým ohlédni se krokem,

zda skutky zde, či jmenem kdos je známý,

ó, prosím, v chůzi bdělým těkej okem!"

</section>

<section>

Tu jeden, jenž znal toskánsky, za námi

se ozval křiče: „Stavte nohy v pouti,

kdo běžíte tak pekel mrákotami!

</section>

<section>

Co chcete, ode mne lze dosáhnouti.

I obrátil se vůdce můj a pravil:

„Stůj, s jeho krokem pak hleď v před se hnouti."

</section>

<section>

Tu dvéma v tvář jsem patřil, které trávil

jít dále se mnou plamen touhy vřelý,

leč úzká mez a těžký plášť je stavil.

</section>

<section>

Když došli mne, tu šilhajíce zřeli

po dlouhý čas a neřekli ni slova,

pak obráceni k sobě vespol děli:

</section>

<section>

„Dle hrdla pohybu se zdá, že chová

to tělo život; je-li mrtvý, k čemu.

kým právem tady chodí bez olova?"

</section>

<section>

„Ó Toskánský" —mi děl, — „jenž k nešťastnému

jsi přišel sboru pokrytců, hleď dáti

nám zvěst, kdo jsi, a odpovídat k všemu!"

</section>

<section>

Já: „Velké město bylo mojí mátí

a chůvou mojí nade krásným Arnem,

a tělo, jež jsem vždycky měl, mne šatí.

</section>

<section>

Leč kdo jste vy, jimž slzy v toku žárném,

jak vidím, bolest přes obličej žene,

co trpíte v tom lesklém plášti parném!"

</section>

<section>

A jeden děl: „Ty kutny pozlacené

tak olovem jsou těžky, že nás sklání,

až váhy skřípají již přetížené.

</section>

<section>

Jsme z Bologne, „Veselí bratři" zváni,

ten Loderingo a já Catalano,

od města tvého volbou povoláni.

</section>

<section>

By, jednomu co bývá odevzdáno,

mír střehli jsme; jak šlo to, ulicemi

u Gardinga jest posud znamenáno."

</section>

<section>

„Ó bratři, vaše zlo!" — však byl jsem němý,

hned jak jsem začal, vida, kterak vbitý

byl jeden v zem jak na kříž koly třemi.

</section>

<section>

Jak viděl mne, hned zmítal sebou lítý

a prskal vztekle do vousů své brady.

Když bratr Catalan to zřel, hned hbitý

</section>

<section>

Mi vykládal: „Ten probodený tady

kdys Fariseům radil, jediného

by umučili pro lid smrtí zrady.

</section>

<section>

Přes cestu leží nahý, od každého,

kdo kolem jde, jak vidíš, musí dříve,

než přejde, cítit celou tíži jeho.

</section>

<section>

V témž příkopu tchán jeho údy křivé

též natahuje a ti z rady druzí,

již byli Židům símě záhubivé."

</section>

<section>

Tu s podivem se Virgil stavil v chůzi

nad tím, jenž tady leží bídně v kříži

u věčném vyhnanství a plném hrůzy.

</section>

<section>

S tím slovem na to ku bratru se blíží:

„Když možno sdělit s námi, rcete, zdali

lze pravou stranou projít bez obtíží

</section>

<section>

Nám oběma skrz rokle mezi skály,

ku pomoci a východu z té sluje

anděly černé bychom nevolali?"

</section>

<section>

On: „Dřív než mníš, se skála přibližuje,

jež od velkého kruhu jde a divá

vše údolí ta křížem prostupuje,

</section>

<section>

A zdrcena zde propast nepokrývá;

leč stoupat můžete dál trosek vřavou,

jichž po stranách i na dně dosti zbývá."

</section>

<section>

Stál vůdce chvíli s nakloněnou hlavou,

pak děl: „Ten špatně o tom všem nás zpravil,

jenž hříšníky tam vidlí bodá žhavou."

</section>

<section>

„Již v Bologni jsem" — bratr na to pravil —

„o ďáblu slýchal mnohé nepravosti,

že otec lži se vždycky lží rád bavil."

</section>

<section>

Můj vůdce velkým krokem v horlivosti

spěl trochu vzrušen hněvem v obličeji;

ty stížené jsem nechal, s ochotností

</section>

<section>

Jda milovaných nohou za šlepějí.

</section>
