---
contentType: poetry
---

<section>

### Zpěv šestý

Když vědomí zas přišlo, jež jsem ztratil,

hnut soucitem nad těmi příbuznými,

neb smutek všecky smysly ve mnu zvrátil:

</section>

<section>

Tu v nových mukách s nově mučenými

se potkávám, kde krok mé nohy stane,

i kam jen zraky obrátím se mdlými.

</section>

<section>

Jsem u třetího kruhu, deště, který kane;

ó věčné, těžké, kleté proudy chladné,

vždy stejně padá, nikdy neustane.

</section>

<section>

Tu černá voda, kroupy těžkopádné,

ze vzduchu temnem hustého sníh stéká,

a země, která toto pije, smrádne.

</section>

<section>

Tu Cerberus, ten divný netvor, čeká

na každého, kdo vnořen sem, běs dravý,

dle psího zvyku z trojí tlamy štěká.

</section>

<section>

Zrak krvavý, vous poslintaný, tmavý,

břich nadmutý má, drápy pracky kryjí,

tak duchy škrábe, trhá, dře a dáví.

</section>

<section>

Ti v chladném dešti jako psové vyjí,

svou stranou jednou druhé střechu strojí,

a bídní často v úpění se svíjí.

</section>

<section>

Červ Cerberus nás uzřev, tlamu svoji

hned roztáh', tesáky své cenil v zlobě

a neměl údu, jejž by nevzpjal k boji.

</section>

<section>

Můj vůdce roztáhnul své dlaně obě,

sáh' do země, hrst černé prsti vážil

a v žravé chřtány ji mu vrh' v též době.

</section>

<section>

Jak pes, jenž loudit štěkáním se snažil,

se upokojí, žrádlo hlodat smí-li,

po jehož zhltnutí co nejvíc bažil:

</section>

<section>

Tak tlamy Cerbera se skonejšily,

jenž tak na duše štěká zdivočelý,

že přejí si, by raděj hluchy byly.

</section>

<section>

Po stínech, které déšť porazil, smělý

náš kráčel krok, my kladli zvolna nohy

na jejich prázdno, jež se zdálo těly.

</section>

<section>

Tu na zemi všech ležel zástup mnohý.

Jak ubírali jsme se náhle kolem,

z nich vstal a seď si jeden přeubohý.

</section>

<section>

„Ó ty, jenž's veden tímto pekla dolem,

ó poznej mne, zda můžeš v slitování,

ty's před mou smrtí zrozen! pravil s bolem.

</section>

<section>

Já k němu: „Muka tvá i tvoje lkání,

tak paměti mé podobu tvou tají,

že, zdali jsem tě viděl, nevím ani.

</section>

<section>

Leč rci, kdo jsi? Proč v tomto bědném kraji

jsi mučen trestem, hnusnějších že není,

ač jiné větší tresty v pekle mají?"

</section>

<section>

Děl: „V městě tvém, jež závisti a tření

tak plno jest, že hrnec překypuje,

jsem trávil život bujném ve hýření.

</section>

<section>

Mé jméno u měšťanů Ciacco sluje,

a že jsem příliš zhrešil hltavostí,

jak vidíš, déšť mé údy pohlcuje.

</section>

<section>

Však nejsem smutný sám v té zoufalosti,

zde stejná muka trápí ty vše roje

pro stejný hřích." A tím již mluvil dosti.

</section>

<section>

Já odpovídám: „Ciacco, muky tvoje

tak hnuly mnou, že ku slzám mne nutí,

leč rci mi, víš-li, kam až nepokoje

</section>

<section>

V mé obci dojdou, kam až sváru hnutí?

Kdo spravedliv jest? Můžeš-li zvěst dáti,

proč sváří se a ženou v zahynutí?"

</section>

<section>

On: „Dlouho budou vespolek se rváti

až do krve, tu bude lesní strana

s velikou škodou druhou z města hnáti.

</section>

<section>

Ta osudem tak bude svrchovaná

po léta tři, až první se zas zvedne

tím, jenž kolísá mezi dvěma, hnána.

</section>

<section>

Čas dlouhý bude vznášet čelo ledně

a přemoženou tísnit těžkou dlaní,

nechť tato lká a horlí v muce bědné.

</section>

<section>

Dva spravedliví jsou, však neslyšáni.

Pych, závist, lakomství jsou jiskry žhavy,

jež vrhly v srdce také rozhárání."

</section>

<section>

Tu stesku svého žalný nářek staví.

Já na to: „Moje zvědavost je vzňata.

přej, ať tvé slovo ještě víc mi praví.

</section>

<section>

Což Tegghiaio ctný a Farinata

a Mosca, Arrigo a Rusticucci,

a ti, jichž mysl dobrem byla jata?

</section>

<section>

Kde jsou, ať znám je, ať tvá řeč mne učí,

neb zvědět chci, jaké jim losy kynou,

zda nebe blaží je, či peklo mučí?"

</section>

<section>

On: „Ještě mezi černějšími hynou,

je zatratily mnohé hříchy různé,

je uzříš, tvé-li nohy tam se sšinou.

</section>

<section>

Leč ku zemi až navrátíš se luzné,

ó prosím, obnov památku mou světu,

víc neřeknu a neodpovím." V hrůzné

</section>

<section>

Tu šilhání zrak stočil, jako v letu

jej na mne upřel a pak padl z příma

svou hlavu skloniv v druhých slepých četu.

</section>

<section>

Můj vůdce pravil ke mně: „Tady dřímá,

až dokud jemu v soudu hrozném čase

ryk trouby andělské v sluch nezahřímá!

</section>

<section>

Tu smutný hrob svůj každý najde zase,

vše tvarem svým se oděje i těly

hlas uslyšíc, jenž věčně rozléhá se."

</section>

<section>

Tak směsí pustou volným krokem spěli

jsme v dešti mezi stíny zamyšlení,

O žití příštím naše řeči zněly.

</section>

<section>

I dím: „Zda, mistře, toto utrpení

po soudu sledním, jak jest, dál můž' býti,

zda v menší se či v palčivější změní?"

</section>

<section>

On ke mně: „Třeba k tvojí vědě jíti,

jež dí: Čím větší dokonalost žive,

tím větší blaho tak i bolest cítí.

</section>

<section>

A nechť ty roty zatracenců divé

té pravé výše nikdy nedocílí,

po soudu budou bližší jí než dříve."

</section>

<section>

Tak touto cestou kruhem krok náš pílí,

víc mluveno, než ret se říci zdráhá,

až k místu, kde se cesta v propast chýlí,

</section>

<section>

Zde Pluta, velkého jsme našli vraha.

</section>
