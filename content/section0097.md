---
contentType: prose
---

### Zpěv dvacátý šestý

Nad oslepnutím svým co strach jsem cítil,

tu z plamene, jejž nemohl zrak snésti,

dech vyšel, který pozornost mou vznítil,

Řka: „Než nabudeš zraku na mne jesti,

když ztrávil jsem jej, aby za náhradu

můj hovor mnohou potěšil tě zvěstí.

Nuž odhal duši svou mi do základu,

kam směřuje; dej tomu výhost zdání,

žes ztratil zrak, tys zmdlel jen jeho vládu.

Neb, jež tě vede rájem, ona paní

má v pohledu svém sily plamen žhavý,

již druhdy Ananias měl v své dlani.“

Já pravil: „Dřív neb pozděj vždy v čas pravý

mé oči uzdraví, jež byly brány,

kterými vešla ohněm, jenž mne tráví.

To dobro, jímž dvůr tento požehnaný,

jest A i O všech písem, láska čítá

mi hlasitě i tiše z každé strany.“

A tentýž hlas, jimž útěcha mi vlitá,

pro náhlé zdánlivé mé oslepení,

zas dále k řeči myšlénky mé splítá.

„Na hustším sítě třeba protřesení,

on pravil; luk tvůj k takovému cíli

kdo napjal, třeba dát mi vysvětlení.“

Já: „Filosofické důvody síly

dost mají s autoritou, jež ztad splývá,

že láska taká v duši mou se chýlí.

Neb dobro, jak dalece dobrem bývá,

tak vznítí lásku a vždy stále věčí,

čím výtečnosti více v sobě skrývá.

Tož k bytosti, jež ostatní tak předčí,

že dobro každičké mimo ni jsoucí

jest paprsk světla jejího, vždy s péčí

Se musí obraceti duše vroucí

všech v lásce, kteří pravdu poznávají,

na niž spočívá tento důkaz skvoucí.

A s pravdy této hlubokými taji,

mne seznamuje ten, jenž učí znáti

mne láska, věčné bytosti jíž plají;

Hlas mistra pravého já slyším vláti,

jenž o sobě tak pravil ku Mojžíši:

Svou dobrotu chci tobě ukázati.

I tvoji rtové konečně ji dýší

hned na počátku zvěsti tvé, nad jiné

když nebes taj oznámils světa říši.

Po rozumu a slovu božím (plyne

hlas ke mně), jež se spolu provázejí,

zřím láska tvoje k boha že se vine.

Zda ale, mluv, se jiné struny chvějí

v tvém srdci, zjev mi zuby lásky tvojí,

kterými útroby tvé krvácejí.“

Mně neostalo skryto ve závoji,

co orel Krista chtěl a v jaké svody,

já poznal, obrátit chce zpověď moji.

I pravím: „Všecky tyto kruté hlody,

jež mohou srdce k bohu obrátiti,

v mé lásce vroucí nabývají shody.

Neb světa jsoucnost, pak i moje žití,

smrt, kterou trpěl on, bych živ byl dále,

a naděj, kterou jak já každý cítí,

A živé poznání to neustálé,

ty odtrhly mne klamné lásky moři,

břeh lásky zjevily mi dokonalé.

A pro listy, jímiž sad stkví se v zoři

věčného zahradníka, též jsem vzňatý

dle dobra, které z něho jim se noří.“

Co mlčel jsem jak ustrnutím jatý,

zpěv sladký nebem zněl, a moje paní

též pěla s nimi: Svatý, Svatý, Svatý!

Jak ostré světlo probouzí ze spaní,

tož zrakem ducha, jenž se vrací zpátky,

jej láká ke kůži od kůže plání,

A vzbuzený se leká na čas krátký,

tak nezvyklé mu náhlé procitnutí,

až rozum posilní soud jeho vratký:

Tak světlem očí svých, jichž zaplanutí

se leskne dál než na tisíc mil, vzala

mým zrakům Bice všecko ochrnutí.

Má zřítelnice víc než jindy vzplála

a tázal jsem se jako podivený,

co za hvězdu to, jež tu čtvrtá plála.

Má paní: „V těchto svitech zakotvený

duch první a tam nad svým tvůrcem plesá,

on první silou kdys byl vytvořený.“

A jako lupen zprvu špičkou klesá,

jak vítr zavane, a pak se zdvihá

svou vlastní silou k povzletu se vznesa:

Já činil, úžasu mne jala tíha

co mluvila, pak zmužil jsem se ale,

bych touhy sprostil se, která mne zžihá.

A začal jsem: „Ó jablko, jež zralé

jsi stvořeno, ach otče, jemuž bývá

i každá žena dceř i snacha stále,

Seč jsem v nejhlubší úctě řeč má splývá,

ó promluv ke mně, ty znáš vůli moji,

již, abych juž tě slyšel, slovo skrývá.“

Jak zvěř se pohne pod pokrývkou svojí,

že pohyb její vnitřní pudy zradí,

neb roucha záhyb dle něho se strojí:

Tak první duše pokrývkou svou vnadí

mne na odpověď, tak se pozachvěla,

jak ochotně mi odvět dáti pádí.

„Než bys mi vůli svoji řekl, děla,

juž znám tvé přání a to líp než jiné

snad věci, jinak zřejmé tobě zcela;

Neb zrcadlo mi pravé, čisté kyne,

v kterém se vše odráží čistě v ladu,

však ono v ničem. Jaký čas juž plyne,

Chceš zvěděti, co do sličného sadu

bůh postavil mne tam, kde k vystoupení

jsi této slyšel přípravu a radu?

Jak dlouho byl mým očím k potěšení

a jaký hněvu důvod byl as pravý,

ký jazyk stvořil jsem si k hovoření,

Ó synu, věz, že jedl jsem, on praví,

se stromu, samo nebylo tak hříchem,

spíš neposlušnost a vzdor pohrdavý.

Kde Virgil zavolán tvou paní v tichém

žil dolu, dvakrát dva tisíce roků

a tři sta dva jsem trávil touhou, vzdychem.

A slunce zřel jsem dráhou jeho kroku

let děvet set a třicet v hvězdách pláti

co na zemi jsem žil po Evy boku.

Má řeč vymřela zcela nežli hnáti

se začli k dílu, bez konce jež bylo,

ti Nimrodovi národové klatí.

Neb z rozumu co jen kdy působilo,

vždy, jelikož se mění vůle lidí

dle vůle boží, též se proměnilo.

Řeč lidská vždy dle přírody se řídí,

leč zdali tak či jinak přenechává

vám příroda, jak vám se to líp vidí.

Než pojala mne pekel tůně tmavá

El dobro nejvyšší se nazývalo,

zkad plane radost, jež mne obetkává.

Pak slulo Eli, což se právem stalo,

neb lidské zvuky jsou jak listí snětí,

jež vadne, mizí, aby jiné vzplálo.

Na hoře, z vln již nejvýš viděls čněti,

jsem v žití čistém, tak i poskvrněném

jen pouze hodin sedm mohl dleti

co slunce hasne v běhu vyměřeném.
