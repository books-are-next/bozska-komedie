---
contentType: poetry
---

<section>

### Zpěv dvacátý šestý

Nad oslepnutím svým co strach jsem cítil,

tu z plamene, jejž nemohl zrak snésti,

dech vyšel, který pozornost mou vznítil,

</section>

<section>

Řka: „Než nabudeš zraku na mne jesti,

když ztrávil jsem jej, aby za náhradu

můj hovor mnohou potěšil tě zvěstí.

</section>

<section>

Nuž odhal duši svou mi do základu,

kam směřuje; dej tomu výhost zdání,

žes ztratil zrak, tys zmdlel jen jeho vládu.

</section>

<section>

Neb, jež tě vede rájem, ona paní

má v pohledu svém sily plamen žhavý,

již druhdy Ananias měl v své dlani.“

</section>

<section>

Já pravil: „Dřív neb pozděj vždy v čas pravý

mé oči uzdraví, jež byly brány,

kterými vešla ohněm, jenž mne tráví.

</section>

<section>

To dobro, jímž dvůr tento požehnaný,

jest A i O všech písem, láska čítá

mi hlasitě i tiše z každé strany.“

</section>

<section>

A tentýž hlas, jimž útěcha mi vlitá,

pro náhlé zdánlivé mé oslepení,

zas dále k řeči myšlénky mé splítá.

</section>

<section>

„Na hustším sítě třeba protřesení,

on pravil; luk tvůj k takovému cíli

kdo napjal, třeba dát mi vysvětlení.“

</section>

<section>

Já: „Filosofické důvody síly

dost mají s autoritou, jež ztad splývá,

že láska taká v duši mou se chýlí.

</section>

<section>

Neb dobro, jak dalece dobrem bývá,

tak vznítí lásku a vždy stále věčí,

čím výtečnosti více v sobě skrývá.

</section>

<section>

Tož k bytosti, jež ostatní tak předčí,

že dobro každičké mimo ni jsoucí

jest paprsk světla jejího, vždy s péčí

</section>

<section>

Se musí obraceti duše vroucí

všech v lásce, kteří pravdu poznávají,

na niž spočívá tento důkaz skvoucí.

</section>

<section>

A s pravdy této hlubokými taji,

mne seznamuje ten, jenž učí znáti

mne láska, věčné bytosti jíž plají;

</section>

<section>

Hlas mistra pravého já slyším vláti,

jenž o sobě tak pravil ku Mojžíši:

Svou dobrotu chci tobě ukázati.

</section>

<section>

I tvoji rtové konečně ji dýší

hned na počátku zvěsti tvé, nad jiné

když nebes taj oznámils světa říši.

</section>

<section>

Po rozumu a slovu božím (plyne

hlas ke mně), jež se spolu provázejí,

zřím láska tvoje k boha že se vine.

</section>

<section>

Zda ale, mluv, se jiné struny chvějí

v tvém srdci, zjev mi zuby lásky tvojí,

kterými útroby tvé krvácejí.“

</section>

<section>

Mně neostalo skryto ve závoji,

co orel Krista chtěl a v jaké svody,

já poznal, obrátit chce zpověď moji.

</section>

<section>

I pravím: „Všecky tyto kruté hlody,

jež mohou srdce k bohu obrátiti,

v mé lásce vroucí nabývají shody.

</section>

<section>

Neb světa jsoucnost, pak i moje žití,

smrt, kterou trpěl on, bych živ byl dále,

a naděj, kterou jak já každý cítí,

</section>

<section>

A živé poznání to neustálé,

ty odtrhly mne klamné lásky moři,

břeh lásky zjevily mi dokonalé.

</section>

<section>

A pro listy, jímiž sad stkví se v zoři

věčného zahradníka, též jsem vzňatý

dle dobra, které z něho jim se noří.“

</section>

<section>

Co mlčel jsem jak ustrnutím jatý,

zpěv sladký nebem zněl, a moje paní

též pěla s nimi: Svatý, Svatý, Svatý!

</section>

<section>

Jak ostré světlo probouzí ze spaní,

tož zrakem ducha, jenž se vrací zpátky,

jej láká ke kůži od kůže plání,

</section>

<section>

A vzbuzený se leká na čas krátký,

tak nezvyklé mu náhlé procitnutí,

až rozum posilní soud jeho vratký:

</section>

<section>

Tak světlem očí svých, jichž zaplanutí

se leskne dál než na tisíc mil, vzala

mým zrakům Bice všecko ochrnutí.

</section>

<section>

Má zřítelnice víc než jindy vzplála

a tázal jsem se jako podivený,

co za hvězdu to, jež tu čtvrtá plála.

</section>

<section>

Má paní: „V těchto svitech zakotvený

duch první a tam nad svým tvůrcem plesá,

on první silou kdys byl vytvořený.“

</section>

<section>

A jako lupen zprvu špičkou klesá,

jak vítr zavane, a pak se zdvihá

svou vlastní silou k povzletu se vznesa:

</section>

<section>

Já činil, úžasu mne jala tíha

co mluvila, pak zmužil jsem se ale,

bych touhy sprostil se, která mne zžihá.

</section>

<section>

A začal jsem: „Ó jablko, jež zralé

jsi stvořeno, ach otče, jemuž bývá

i každá žena dceř i snacha stále,

</section>

<section>

Seč jsem v nejhlubší úctě řeč má splývá,

ó promluv ke mně, ty znáš vůli moji,

již, abych juž tě slyšel, slovo skrývá.“

</section>

<section>

Jak zvěř se pohne pod pokrývkou svojí,

že pohyb její vnitřní pudy zradí,

neb roucha záhyb dle něho se strojí:

</section>

<section>

Tak první duše pokrývkou svou vnadí

mne na odpověď, tak se pozachvěla,

jak ochotně mi odvět dáti pádí.

</section>

<section>

„Než bys mi vůli svoji řekl, děla,

juž znám tvé přání a to líp než jiné

snad věci, jinak zřejmé tobě zcela;

</section>

<section>

Neb zrcadlo mi pravé, čisté kyne,

v kterém se vše odráží čistě v ladu,

však ono v ničem. Jaký čas juž plyne,

</section>

<section>

Chceš zvěděti, co do sličného sadu

bůh postavil mne tam, kde k vystoupení

jsi této slyšel přípravu a radu?

</section>

<section>

Jak dlouho byl mým očím k potěšení

a jaký hněvu důvod byl as pravý,

ký jazyk stvořil jsem si k hovoření,

</section>

<section>

Ó synu, věz, že jedl jsem, on praví,

se stromu, samo nebylo tak hříchem,

spíš neposlušnost a vzdor pohrdavý.

</section>

<section>

Kde Virgil zavolán tvou paní v tichém

žil dolu, dvakrát dva tisíce roků

a tři sta dva jsem trávil touhou, vzdychem.

</section>

<section>

A slunce zřel jsem dráhou jeho kroku

let děvet set a třicet v hvězdách pláti

co na zemi jsem žil po Evy boku.

</section>

<section>

Má řeč vymřela zcela nežli hnáti

se začli k dílu, bez konce jež bylo,

ti Nimrodovi národové klatí.

</section>

<section>

Neb z rozumu co jen kdy působilo,

vždy, jelikož se mění vůle lidí

dle vůle boží, též se proměnilo.

</section>

<section>

Řeč lidská vždy dle přírody se řídí,

leč zdali tak či jinak přenechává

vám příroda, jak vám se to líp vidí.

</section>

<section>

Než pojala mne pekel tůně tmavá

El dobro nejvyšší se nazývalo,

zkad plane radost, jež mne obetkává.

</section>

<section>

Pak slulo Eli, což se právem stalo,

neb lidské zvuky jsou jak listí snětí,

jež vadne, mizí, aby jiné vzplálo.

</section>

<section>

Na hoře, z vln již nejvýš viděls čněti,

jsem v žití čistém, tak i poskvrněném

jen pouze hodin sedm mohl dleti

</section>

<section>

co slunce hasne v běhu vyměřeném.

</section>
