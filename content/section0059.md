---
contentType: prose
---

<section>

### Zpěv dvacátý první

Tak žízeň vrozená mne uchvátila,

jež neskojí se leda onou vodou,

již Samaritánka si vyprosila,

</section>

<section>

Leč k spěchu pobádaný u těch schodou,

pln soucitu za vůdcem šel jsem plaše,

ač trest s jich vinou plnou byl zde shodou.

</section>

<section>

Tu zrovna, jak jest psáno u Lukáše,

když Kristus dvoum se zjevil cestujícím

po z mrtvých vstání, tak hle, kroky naše

</section>

<section>

Stín jakýs stíhal, který ku ležícím

zde obracel se, nebyl zřen však námi,

než promluvil, až když pak volajícím

</section>

<section>

Děl hlasem: „Bratři, pokoj Boha s vámi!“ —

Hned obrátili jsme se; v odvet jemu

hned Virgil odpověděl pozdrav známý.

</section>

<section>

A začal řeč: „Ku blaženému sněmu

ať provodí tě pravdivý soud Boha,

jenž k vyhnanství mne určil pověčnému.

</section>

<section>

Jak, odvětil, (co rychle naše noha

vpřed spěla,) jste-li stíny zavržené,

čí po těch schodech sem vás vedla vloha?“ —

</section>

<section>

A učitel můj: „— Viz, jak označené

zde toho čelo, anděl na něm píše,

on přijíti má mezi oblažené.

</section>

<section>

Leč ta, jež v noci, ve dne přede tiše,

mu života nit ještě nevypředla,

již strojí Kloto, člověku, jak dýše.

</section>

<section>

Tu jeho duši neschopné, by zvedla

— ač tvá jak má je sestra — křídla k vzletu,

jíž nemožno jak nám, by vše tu zhledla,

</section>

<section>

Já z šíře sluje pekla vrácen světu,

mám vůdcem být, a tím též budu dále,

jak škola moje stačí; za odvetu

</section>

<section>

Rci, proč se hora chvěla nenadále,

proč až ku vlhké její patě vběhly

ty zpěvy, volání to neustálé? —“

</section>

<section>

Tou otázkou mé touze v ucho jehly

on přímo vpadnul, naděj kmitla spoře,

jí moje žáry menší silou šlehly.

</section>

<section>

On započal: „Zde celém na obzoře

nic bez pořádku nemůže se díti

a proti zvykům, jež jsou na té hoře;

</section>

<section>

Nic nemůž‘ se v těch místech proměniti.

Jen co jest s nebe, co tam spěje zpátky,

nic jiného zde nemůž’ působiti.

</section>

<section>

Ni sníh, ni kroupy, ani deště zmatky,

ni mráz, ni rosa víc zde nepadají,

kde těch tří schodů zřel jsi stupeň krátký.

</section>

<section>

Ni husté, ani řídké nezvedají

se mraky, dítě deště, duha není

tu těkavá, ni blesk není v tom kraji.

</section>

<section>

Kde Petra náměstek má na kameni

své nohy, suchý kouř se nepovznese

nad stupně tři, o nichž mé znělo pění.

</section>

<section>

Tam dole víc neb míň se země třese;

leč tím, že vítr, nevím jak, skryt v zemi;

zde půda tato nikdy nepohne se.

</section>

<section>

Jen čistou-li se cítí duše, lemy

skal chvějí se, když k nebi výše spěje,

jsouc provázena s plesem hlasy těmi.

</section>

<section>

Je chtění důkaz, že se čistá skvěje,

to duši svobodně tak zcela schvátí,

že bez pout společnost si změnit přeje.

</section>

<section>

Prv chce též duše, povzlet jí však hatí

chuť k muce, jež jest Bohem stanovena,

jak k hříchu dřív, za nějž se musí káti.

</section>

<section>

Má duše víc v té muce ujařmena

než pět set roků, teprv nyní vůlí

po lepším bytu byla uchvácena.

</section>

<section>

Tož cítil jsi, jak skály se tu hnuly,

a chvalozpěvy k Pánu zbožných duchů,

by výš je brzy zved’, se rozlehnuly.“ —

</section>

<section>

Tak děl; čím víc rty plály v žízni, v suchu,

tím líp nám chutná velký doušek píti;

říc’ nelze mi, jak vyplnil mou tuchu.

</section>

<section>

A moudrý vůdce: „Zřím teď, v jaké síti

se chvíte, jak lze z ní se vytáhnouti,

proč chvění to, proč duch váš radost cítí.

</section>

<section>

Leč v taj, kdo ty jsi, přej mi nahlédnouti

a proč zde ležel’s dlouho věky celé,

z tvých slov kéž možno mi to uhodnouti!“ —

</section>

<section>

— „V ten čas, kdy dobrý Titus pomstil směle

s pomocí Boha ony těžké rány,

z nichž krev, již zradil Jidáš, tekla vřele,

</section>

<section>

Já žil,“ stín odpověděl otázaný,

„tím jménem sahajícím v šero času,

ne vírou otevřel jsem slávy brány.

</section>

<section>

Tak velká byla sladkost mého hlasu,

že z Tolosy Řím přivábil mne k sobě,

dle zásluh myrtou ctil mých písní krásu.

</section>

<section>

Mne Statiem zvou onde v každé době,

já Théby pěl i Achilla, leč zmarem

jsem s druhou tíží klesl v smrti mdlobě.

</section>

<section>

Můj duch v žár zanícen byl božským žárem

těch jisker svatých, jež mne zahřívaly,

zkad pěvců sta již vzplálo věčným jarem.

</section>

<section>

Já myslím Aeneidu, z které ssály

mé verše sílu, tuto kojnou moji,

bez které nevážil bych kvintlík malý.

</section>

<section>

A moci za Virgila žíti, svoji

zde muku prodloužil bych o rok celý,

nad rozsudek jenž vyhnanství mé strojí.“ —

</section>

<section>

V tom oči Virgilovy na mně tkvěly,

a mlčky mým rtům: Mlčet! poručily,

leč všecko nemůž’ vůle pokyn smělý;

</section>

<section>

Neb smích i pláč vždy za dojmy hned pílí,

z nichž povstaly, buď rychlej’ aneb méně,

kdo upřímný, spíš za nimi se chýlí.

</section>

<section>

Jak ten, kdo mrká, já se utajeně

naň usmál, umlk’ stín, a v oko, duše

kde nejvíc trůní, zřel mi neprodleně.

</section>

<section>

Děl: „Pracný postihni cíl, za nímž v tuše

krok obracíš, však rci mi, přes tvé líce

proč přeletěl blesk smíchu řeč mou ruše? —“

</section>

<section>

Jat z dvou stran pad’ jsem pochyb do směsice,

ten kázal mlčet, a ten k řeči zase

mne zapřísahal. Vzdych’ jsem. — „Mluvit více

</section>

<section>

Se neboj,“ mistr v tomž mi radí čase,

„jen mluv a zjev mu všecko bez váhání,

vše, po čem horlivě on vyptává se. —“

</section>

<section>

— „Ó dávný duchu! k němuž se již sklání

má řeč, ty divíš se, však věř, div větší

tě schvátí, než mé zdělo usmívání:

</section>

<section>

Jenž výš mne vede, pochyby mé léčí,

jest Virgil, z něhož proudí tvoje síla,

pět o lidech i bozích sladkou řečí.

</section>

<section>

Však mníš-li, jiná příčina že byla,

když usmál jsem se, zbav se bludu zlého,

jen slova tvoje, věř, to zavinila.“ —

</section>

<section>

Již sklonil se a nohy mistra mého

chtěl obejmout: — „Nech, bratře, v stínů roji

stín sám, stín vidíš! —“ Z pokoření svého

</section>

<section>

On zvedaje se: — „Míru lásky mojí

zříš takto aspoň, jíž plám v ohni vřelém,

že nicotu tvou zapomněv i svoji

</section>

<section>

Se stíny zacházím jak s pevným tělem. —“

</section>
