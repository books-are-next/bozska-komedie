---
contentType: prose
---

### Zpěv sedmý

Pape Satan, pape Satan aleppe" —

Již začal Plutus drsným řváti hlasem.

A mudřec ctný, jenž všecko ví, by v slepé

Mne sílil bázni, pravil: „Netrň žasem,

ty skály slézti tebe nezastaví,

byť sebe víc ti hrozeno tím ďasem."

Pak obrátiv se k vzteklé tlamě praví:

— „Již ztichni přece, ztichni, vlku kletý,

nechť nelítostný vlastní vztek tě stráví!

Jsou příčiny, proč jdeme v tyto světy,

tak chtějí tam, kde Michal hněvem hnutý

mstil hrdé smilstvo před dávnými lety."

A jako plachty lodi větrem vzduty

se svinou samy, když byl stěžeň zřícen,

tak padl k zemi tento netvor krutý.

Tak stoupali jsme spolu v čtvrtý jícen

vždy dále na břeh muk rostoucích všudy,

jenž hříchy světa celého je sycen.

O spraveďnosti Boha! Tyto trudy,

jež viděl jsem, kdo takto nahromadí?

Proč tak nás v zhoubu řítí naše bludy?

Jak na Charybdě když dva proudy řádí

ve víru bouřlivém se lámajíce:

tak zatracenci stále v rej zde pádí.

Zde uviděl jsem lidu mnohem více:

ti ze stran obou rvali se a lkali

svým prsem těžké břímě válejíce.

Tu na se vráželi, tu zpět se hnali,

se obraceli, druh se hádal s druhem:

Proč lakotíš? Proč mrháš tak? A v dáli

Se nesli takto tímto temným kruhem

ku protivnému bodu z každé strany,

svůj sprostý nápěv řvouce pekla luhem.

Když každý ukončil, tu jako štvaný

zas v novou srážku pádil kroky mdlými.

Tu já lítostí skorem rozhlodaný

Jsem děl: „O dobrý mistře, vysvětli mi,

zda knězi byli, již zde trpí strašně,

ti po levici s vlasy střihanými?

On: „Všickni žili v slepotě své vášně,

neb chovali se v rozdávání darů

ti lakotně a ti zas prostopášně.

Dost zřejmě štěkají to hlasem zmaru,

když z obou kruhů k oněm místům běží,

kde sporná vina rozdělí je v sváru.

Bez vlasu v týle tito byli kněží

a mniši, papeži a kardináli,

v nichž lakota se zmohla bez otěží."

Já na to: „Mistře, snad by rozeznaly

v jich davu oči moje mnohé známé,

jež taký zločin, jaká vina kalí."

On ke mně zase: „Zdání tvé tě klame,

jich temný život zde je przní zase,

že poznání svit v temnu jim se láme.

Zde věčně po dvou vrážet budou na se,

ti z hrobu vstanou se zaťatou pěstí,

a tito zase v oškubaném vlase.

Neb špatně dát i špatně spořit, štěstí

jim uloupilo nebeské a k hádce zde nutí je.

Dost o nich dal jsem zvěstí.

Zde, synu milý, vidět můžeš v krátce

tu frašku statků, jimiž Štěstí vládne,

a pro něž v lidstvu taký spor a práce.

Neb věř mně, pod měsícem zlato žádné,

co bylo ho a jest, by v míru zdroje

z těch nezkojilo jedno srdce chladné."

„Ó mistře," pravím, „pověz ještě, kdo je

ta Fortuna, o níž jsi děl před chvílí,

jež světa statky tiskne v spáry svoje?

On praví na to: „Lidé pošetilí

jste, nevědomí k škodě své i haně,

tvá pozornost kéž k řeči mé se schýlí!

Jenž moudrostí vše předčí svrchovaně,

On stvořil nebesa, jim vůdce klade,

že každý z nich ku každé září straně,

A stejnou měrou světlo dělí všade.

Tak ředitelku, vůdkyni a paní

týmž způsobem dal lesku země mladé,

By čas od času statky ve střídání

od rodu k rodu rozdávala, k vádě

a zcela proti lidských myslí zdání.

Ten národ trpí, co jde druhý k vládu,

dle toho vždy, jak nález její hrozí,

jenž skrytě vládne jako v trávě hádě.

Svou vědou proti ní jste přeubozí:

v před ona zírá, soudí v lesku slávy,

v své říši vládne jako druzí bozi.

A losů jejích rej se nezastaví,

vždy nutností je ku rychlosti hnána

a těch, jež změna zasáhne, jsou davy.

To ona jest, jež bývá křižována

a nejvíc od těch, již ji chválit mají,

jí padne v úděl posměch, škleb a hana.

To spokojenou ale nezleká ji,

dál veselá svou kouli točí v klidu,

s druhými pratvory jsouc jako v ráji.

Však sestupujem ve hroznější bídu,

již každá hvězda zhasla, která vzplála,

když vyšel jsem. Jest čas, ať dále přijdu."

K druhému kraji kruhem pouť nás hnala

ku říčce, která s šumotem se pění

a vrhá v strouhu, kterou vyhledala.

Nad purpur voda temnější se mění

a v pošmurných vln těchto ve provodí

jsme drsnou stezkou spěli v zamyšlení.

A tady Styx jest jméno toho brodu,

jenž bahno tvoří, když svým spádem skácel

se k šedým srázům, k zatracenců rodu.

Já, s hrůzou jenž se ve dívání ztrácel,

zřím ve kaluži davy pobláceny,

ti byli nazi, v očích vztek burácel.

Tu doráželi na se muži, ženy

ne pěstí jen, leč prsy, patou, hlavou

a zuby trhali se jako feny.

Dí dobrý mistr: „Synu, tyto dravou

hněv schvátil vášní a má duše touží,

bych usvědčit tě mohl zvěstí pravou.

Tam pod vodou se rovněž lidé souží,

roj bublin na vrchu zříš každou chvíli,

jak oko praví, kamkoliv se vhrouží.

A spjatí v bahně dí: My smutní byli

ve sladkém vzduchu, v kterém slunce svítí,

neb líné páry se v nás uhostily.

A teď musíme v bahně, v smutku dlíti."

Ten chrčí stále chřtánem hymnus ztmělý,

neb jasně říci nelze jim, co cítí.

Tak mezi suchým okrajem jsme spěli

a mezi bahnem, v kruhu louže kalné

na ty, již bláto hltali, jsme zřeli,

Až dospěli jsme k patě věže valné.
