---
contentType: poetry
---

<section>

### Zpěv desátý

A úzkou stezkou spěly naše kroky

kol mezi mukami a města zděmi,

můj mistr napřed, já za jeho boky. —

</section>

<section>

„O valná sílo, jež zlých kruhy těmi

mne, jak chceš, vedeš neúmorná, svěží,

mluv, ukoj moje přání; směry všemi!

</section>

<section>

Ten lid, který zde v těchto hrobech leží,

lze vidět jej? Hle, u všech vyzdvižena

jsou víka, ale žádný, kdo jich střeží."

</section>

<section>

On ke mně: „Všecka budou přiražena,

až z údolí se vrátí Josafatu

ti všickni s těly, v zem jež uložena.

</section>

<section>

Po této straně velký hřbitov má tu

sám Epikur i s velkou školou svojí,

jenž s tělem učil též i duše ztrátu.

</section>

<section>

Leč co se tady otázky tkne tvojí,

máš hned být ukojen v svém přání hravě

i v tom, jež tvůj ret vyslovit se bojí."

</section>

<section>

Já: „Dobrý vůdce, že tak ostýchavě

ti odhaluju srdce, tím se stává,

bych stručný byl, jak vybíď jsi mne právě."

</section>

<section>

„— Ó Toskánský, jenž v tato města žhavá

jsa živ se blížíš v jemné výmluvnosti,

zde postát dovolí snad tvá pouť tmavá.

</section>

<section>

Tvé nářečí tě prozrazuje dosti

jak syna oné ušlechtilé země,

jíž snad jsem kdys byl k obtíži a zlosti."

</section>

<section>

Tak z jedné rakve zní to náhle ke mně,

i zděsil jsem se tak smutného hlasu,

že k vůdci svému přitisk' jsem se jemně.

</section>

<section>

On děl: „Nuž obrať se, proč trneš v žasu?

Hle, Farinata z hrobu zvedá tělo!

Jej vidět můžeš celého až k pasu."

</section>

<section>

Již moje oko v jeho oku tkvělo,

on jak by zhrdal pekla mukou zcela,

výš zvedal prsa svá i svoje čelo.

</section>

<section>

A mého mistra ihned ruka smělá

mne mezi hroby k němu stavit pílí:

„Střez ústa svá, co říci by mu chtěla!"

</section>

<section>

Tu když jsem stál u hrobu jeho chvíli,

on plaše změřil mne, jak v hněvu divý

se tázal: „Pověz, kdo tví otci byli?"

</section>

<section>

Já poslechnouti ve všem žádostivý

nic netajil jsem, dal jsem vše um znáti,

on obočí zveď trochu zádumčivý.

</section>

<section>

Pak děl: „Tví otci mojich byli kati,

mé straně byli soky ve zápase,

že dvakrát jsem je musil z města hnáti."

</section>

<section>

„Nechť vyhnáni, vždy vrátili se zase,"

já odpovídám, „ale strana vaše

to umění tak neznala, jak zdá se." —

</section>

<section>

Stín druhý z hrobu povstal, bez rubáše

jsem viděl jej až k bradě, z hrobu půdy

zdál na kolena zvedati se plaše.

</section>

<section>

Jak zved se v hrobě, zíral kolem všudy,

leč ztišiv zcela svoje roztoužení,

zda se mnou někoho by nezřel tudy,

</section>

<section>

Děl v pláči: „Jestli ducha vyšší chtění

tě dolů v tento slepý žalář slalo,

kde jest můj syn a rci, proč s tebou není?"

</section>

<section>

Dím: „Vůlí vyšší, jak díš, se to stalo

jenž tam mne čeká, ten mi podal ruky,

váš Quido pro něho měl úcty málo."

</section>

<section>

Neb slova jeho i druh jeho muky

mi daly uhodnouti jeho jméno,

že plnými jsem odpověděl zvuky.

</section>

<section>

Tu vztyčil se: „Co tebou vysloveno?

Že měl? Což nežije? Což nemůž' v sladký

svit jeho oko víc být pohrouženo?"

</section>

<section>

A vida, s odpovědí že čas krátký

já prodlévám, než hodlám ji mu dáti,

kles' v žhavý hrob a nepřišel víc zpátky.

</section>

<section>

Leč onen zpupný, k vůli němuž státi

jsem zůstal tam, ten tvář nezměnil vzdorem,

šíj nesklonil ni bok, dál jal se láti

</section>

<section>

Zas pokračuje tímto rozhovorem:

„Že umění to špatně znali, raní

mne strašlivějším nad to lože morem.

</section>

<section>

Leč nevznítí se padesátkrát ani

tvář paní, která vládne v zdejším hradu,

sám víš, to umění jak šíji sklání.

</section>

<section>

Když uzřít světa sladkého chceš vnadu,

rci, proti mému rodu proč tak mstivý

je lid ten v každém zákonu a řádu?

</section>

<section>

Boj, jenž zkrvácel u Arbie nivy,

čímž orace ta plní naše chrámy,

to zavinil a bitvy zápas divý.

</section>

<section>

I zatřás' hlavou těžkou myšlénkami:

„Sám neučinil jsem to, bez příčiny

jsem s druhy také nešel v zápas s vámi.

</section>

<section>

Však sám já, když chtěl tomu každý jiný,

jsem odporoval přímou tváří smělý,

by Florencie padla v zříceniny." —

</section>

<section>

„O vaše símě k míru dojít chce-li,

tož jeden uzel," — ždál jsem, — „rozvažte mi,

jenž pevně spoutal úsudek můj celý.

</section>

<section>

Vy předvídáte jistě, co na zemi

se během času (mám-li pravdu) stane,

leč přítomnost vám tajna s věcmi všemi!" —

</section>

<section>

„Jak slabé oko, co mu v dálce tane,

zří, rovněž my, co v daleku jest, zříme,

ten svit k nám přece z vůle Boha skane.

</section>

<section>

Leč co je u nás blíž, to nevidíme,

bez cizí zprávy zvěsti vší jsme prosti

a nic jest, co o stavu lidí víme.

</section>

<section>

Ty pochopíš, že naše vědomosti

nám mrtvými se stanou od té chvíle,

kdy uzavře se brána budoucnosti."

</section>

<section>

Jak stižen vinou dím, se k němu chýle:

„Tož řekni tomu, který klesl k zemi,

syn jeho posud žije v plné síle.

</section>

<section>

A s odpovědí jest-li byl jsem němý,

tím stalo se, že v pochybností mdlobě

již trval jsem, jež rozluštili jste mi."

</section>

<section>

Již nazpátek mne volal mistr k sobě;

i prosím ducha, by řek' v spěchu, spolu

kdo ještě s ním v tom odpočívá hrobě. —

</section>

<section>

„Víc nežli s tisíci v tom ležím dolu,"

děl, „uvnitř leží také Fridrich druhý

i Kardinál. O druhých mlčím v bolu.

</section>

<section>

I skryl se v rov; já zpátky v pekla luhy

jsem popošel ku básníkovi, ale

ten hovor zdál se zlověstný a tuhý.

</section>

<section>

On kráčel vpřed a když tak šli jsme dále,

on tázal se mne: „Proč jsi zamyšleným?"

A jeho přání vyhověl jsem v mále.

</section>

<section>

„Svým ostříhej to duchem roztouženým,

co's proti sobě slyšel," mudrc drahý

děl: „Pozor dej teď!" s prstem pozdviženým.

</section>

<section>

„Až jednou uzříš oné paprsk blahý,

jejímuž vše jest otevřeno oku,

jí zjeví se ti tvého žití dráhy!" —

</section>

<section>

Pak na levo směr obrátil svých kroků:

Zdi opustivše šli jsme stezkou tiše,

jež vedla středem v údol ve hluboku,

</section>

<section>

Jenž smrady svoje dýchal až k nám výše.

</section>
