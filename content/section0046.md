---
contentType: poetry
---

<section>

### Zpěv osmý

Již byla chvíle, steskem domů v dáli

kdy touží plavci, kdy jim srdce svírá

den, sladkým soudruhům kdy s bohem dali;

</section>

<section>

Jež láskou raní poutníka, když vtírá

se v jeho ucho zvuk dálného zvonu,

jenž zdá se oplakávat den, jenž zmírá.

</section>

<section>

Sluch přestal všemu naslouchati tónu,

neb duši vstávat zřel jsem v této době,

by umlkli, si přála v ruky sklonu.

</section>

<section>

I sepjala a zvedla dlaně obě

zrak upírajíc k východu, jak chtěla

by říci Bohu: — „Klid můj pouze v tobě!“ —

</section>

<section>

Te lucis ante tak oddaně zněla

jí hymna z úst a takým sladkým zvukem,

že zcela duše má se zapomněla.

</section>

<section>

A všichni, kdo tu s těchto duší plukem,

ti za ní zpívali tu píseň celou,

zrak vzpjavše k hvězdám za svých srdcí tlukem.

</section>

<section>

Za pravdou, čtenáři, spěj myslí bdělou,

neb tak jest nyní tenký závoj její,

že pronikneš jej snadno duší vřelou.

</section>

<section>

Já zřel ctné davy ty, jak obracejí

zrak tiše výš jak v čekání, v té chvíli

tak pokorní a bledí v obličeji.

</section>

<section>

A zřel jsem, shůry jak se na zem chýlí

dva andělové s meči plamennými,

jež bez hrotů a otupeny byly

</section>

<section>

A s listy v jaře právě rozvitými

šat jejich barvu měl i jejich křídla

a šat se chvěl, v zad spěl, kdy třásli jimi.

</section>

<section>

Nad námi jednoho má duše zhlídla,

co druhý slétl ku druhému kraji,

že v středu byla toho lidu sídla.

</section>

<section>

Jich plavé hlavy ještě rozeznají

mé oči, ale v tvářích tak se matou,

jak síly přesilám, když podléhají.

</section>

<section>

„— Jdou z lůna Marie sem stráží svatou,“

děl Sordel, „stříci dol ten mečů ranou

před blížící se zmijí jedovatou.“ —

</section>

<section>

Já, nevěda, kterou by přišla stranou,

jsem obrátil se a pak v strnulosti

jsem tisk’ se družných plecí pod ochranou

</section>

<section>

A Sordel: „Spějme zatím v dol, jenž hostí

ty velké stíny, do řeči se dáti

a uvidět vás, potěší je dosti.“ —

</section>

<section>

Tři kroky sotva moh’ jsem v dál se bráti,

a byl jsem tam; jeden se na mne díval

a tvářil se tak, jak by chtěl mne znáti.

</section>

<section>

Již byla chvíle, v které vzduch se stmíval,

však ne tak, že by to, co mezi mými

a jeho zraky jevilo se, skrýval.

</section>

<section>

On ke mně spěl, já k němu kroky svými.

„Ctný soudce Nino, nevíš, jak mne blaží,

že nebyls mezi duchy prokletými!

</section>

<section>

Jak možno uvítat jej, duch se snaží;

on ptal se: „Rci, jak dlouho, co jsi přistál

vod spoustou hory této u zápraží?“ —

</section>

<section>

„Ó smutným dolem, kde jsem nářků vystál,

jsem ráno přistál a jsem v prvním žití,

ač cestou vždy jsem k druhému se chystal.“ —

</section>

<section>

Mou odpověď jak uslyšeli zníti,

hned Sordel a ten druhý ustoupili

jak lid, jejž náhlé udivení chytí.

</section>

<section>

Tu jeden hned se ku Virgilu chýlí,

k jinému druhý, jenž tam seděl, s křikem:

„Viz, Konrade, co učinil Bůh milý!“ —

</section>

<section>

A ke mně: „Tím tě zapřísahám díkem,

jejž tomu dlužen jsi, který tak tají

své první proč, že ztrácíš tam brod mžikem,

</section>

<section>

Až za tou vodou octneš se vtom kraji,

rci Giovaně mé, aby za mne lkala

tam, nevinní kde milost nalézají.

</section>

<section>

Že matka její by mne milovala,

já nevěřím, co stužky sňala bílé,

čas přijde, by je bídná nazpět ždála.

</section>

<section>

Lzeť poznat na ní nejlíp, krátké chvíle

jak v ženě lásky plamen žárem hoří,

když zrak neb hmat jej neudrží v síle.

</section>

<section>

Tak pěkně kdys ji v hrobku neponoří

ta zmije, Milánské jež vodí k boji,

jak kohout z Gallury.“ Již nehovoří,

</section>

<section>

Však v tváři jemu zřejmě vryto stojí

to vážné rozhorlení lásky pravé,

jež srdce hřeje, s mírou však se pojí.

</section>

<section>

Můj zrak pln touhy zřel pak v nebe tmavé,

tam kde se hvězdy nejlíněji točí

jak nejblíž osy kolo. Pronikavé

</section>

<section>

Proč tam jen, synu, upíráš své oči?

děl Mistr, já: Tři hvězdy vidím, celý

pól jimi kolem plá, co zrak jen zočí.

</section>

<section>

A ke mně on: Čtyř hvězd těch čaroskvělý

kruh dole jest, který jsi viděl z rána,

a tyto tam jsou, kde dřív ony dlely.

</section>

<section>

V tom Sordelo táh’ k sobě mého pána

řka: Ejhle, nepřítel náš, již je tady!

a prstem ukazoval, kde ta strana.

</section>

<section>

Kde malý tento dol byl bez ohrady,

tam ležel had a byl to tuším jistě,

jenž Evě podal jabko hořké vnady.

</section>

<section>

Lez’ pruhem travou, květy v tomto místě,

teď hlavou sem tam kroutil, teď po hřbetu

se lízal jak zvěř, když se myje čistě.

</section>

<section>

Já nezřel, proto těžko říci retu,

jak ve výši se rajští supi vzpjali,

však viděl jsem je kroužit v hbitém letu.

</section>

<section>

Jak ucítil had, že vzduch roztínali

zeleným křídlem, prch’ a v stejném kynu

svých křídel andělé se nazpět brali.

</section>

<section>

Stín, jenž se přibližoval k soudci Ninu,

když volal jej, po celý útok stále

se na mne díval v řadě těchto stínů.

</section>

<section>

— „Když světlo nebes, jež tě vede dále,

má tolik oleje ve vůli tvojí,

co třeba dospět k této květné skále,“

</section>

<section>

Tak začal, „z Valdiniagra, země mojí,

neb ze sousedství zvěsti spolehlivé

když máš, mluv, ať se moje touha zkojí!

</section>

<section>

Já Konrad Malaspina slul jsem dříve,

já nejsem děd, však z jeho rodu, v lásce,

jež zde se tříbí, k svým jsem planul živé.“ —

</section>

<section>

„Já nebyl u vás,“ dím té ku otázce,

„však po Evropě, kde jen přebývá se,

kdo sluchu nedal by té o vás zkazce?

</section>

<section>

Ta pověst, jež váš dům ctí v každém čase,

jest k chvále pánům a jest k chvále kraji,

kdo nebyl tam, ji v sterém slyší hlase.

</section>

<section>

A přisahám, jak dál se ubírají

mé kroky, rod váš zachoval tu slávu,

dle meče i dle váčku jen ho znají.

</section>

<section>

Mrav s přírodou v tom chovají ho právu,

že ctný jde přímo, cestu hříchu mina,

byť zkažený svět zlou poslouchal hlavu.“ —

</section>

<section>

On: „Nyní jdi, věř, slunce, jež zhasíná,

si sedmkráte v loži nepohoví,

jež nohami teď Beran obepíná,

</section>

<section>

A mínění tvé přívětivé znovy,

věř, ostřejšími hřeby v prostřed hlavy

ti bude vbito nežli jiných slovy,

</section>

<section>

Běh soudu světem když se nezastaví!“ —

</section>
