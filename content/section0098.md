---
contentType: poetry
---

<section>

### Zpěv dvacátý sedmý

Teď Otci, Synu i Svatému Duchu

pět začla slávu rajská obec širá,

až zpitý byl jsem v přesladkém tom ruchu.

</section>

<section>

Co zřel jsem, zdálo se mi všehomíra

být úsměvem, neb zpitost moje sklání

se v sluch můj a se zrakem do mne vtírá.

</section>

<section>

Ó nevýslovný plese, slasti, plání,

ó žití, v němž se s mírem láska skvěje,

ó jisté bohatství a beze přání!

</section>

<section>

Přede mnou čtyři zářné obličeje

se zastavily; jenž se první kmitnul,

zřím věčí světlo vůkol kterak leje.

</section>

<section>

A jeho pohled takým bleskem svitnul,

jak s Martem Joviš kdyby ptáci byli

a jeden s peřím druhého by slítnul.

</section>

<section>

Ta prozřetelnost, kterou v sbor ten chýlí

se řád a úřadů všech rozdělení,

kol ticho kázala a v této chvíli

</section>

<section>

Jsem slyšel: „Jestli barva má se mění,

tož nediv se, jak začnu, ihned chystá

se těchto všech kol náhlé zabarvení.

</section>

<section>

Jenž na zemi se chopil mého místa,

dím mého místa, mého, ten je ztracen,

neb prázdné jest před obličejem Krista.

</section>

<section>

Tu v stoku nečistou můj hrob jest zvrácen,

tak plný krve a tak plný smradu,

že plesá nad tím ten, jenž odsud skácen.“

</section>

<section>

A barvou, když jest slunce na západu

neb východu a proti mraku stojí

lem nebes zaplál v červánkovém stádu.

</section>

<section>

Jak žena cudná, která v těžkém boji

zůstává pevna, když o pádu jiné

zvěsť slyší, přece chvěje se a bojí:

</section>

<section>

Tvář Bice změnila a ihned stinné

se stalo nebe kol jak v onom čase

když umřel boží syn. Však s hvězdy plyne

</section>

<section>

Řeč přísná nyní v proměněném hlase;

duch opět hovořil, jak bouře hromu,

však obličej svůj neproměnil zase:

</section>

<section>

„Slyš, Krista nevěsta nebyla k tomu

mou, Lina, Kleta krví vychována,

by zlato svému vyzískala domu,

</section>

<section>

By nebes jí se otevřela brána,

tož Pia, Sixta i Calixta v lkáni

i Urbanova krev je prolévána.

</section>

<section>

A nebyl úmysl náš ani přání,

by křesťanů díl jeden po pravici

stál papežům a drahý k levé dlani,

</section>

<section>

Ni klíče svěřené mi vévodící

by znamením se proti křtěným staly,

v boj táhly na válečné korouhvici.

</section>

<section>

Ni na pečetě by můj obraz dali,

na privileje prodané a lživé,

čímž stud a hněvu jiskry ve mně vzplály.

</section>

<section>

V pastýřů rouchu stádo vlků chtivé

tam vidět můžeš, bloudí všemi lady.

Msto boží! Nebe, proč jsi milostivé!

</section>

<section>

Bask s Caorsinem chystá se juž hlady

pít naši krev: ó jak počátku krásný

v zlý konec řítíš se a v jaké spády!

</section>

<section>

Leč prozřetelnost, jíž Scipio šťastný

zachránil slávu světa Římu záhy,

juž tuším obrat přivede sem spasný.

</section>

<section>

Ty, který uzříš opět zemské práhy

pro tíži těla svého, co neskrývá

má před tebou řeč, zjev jim synu drahý!“

</section>

<section>

Jak ze zmrzlých par v našem vzduchu mžívá,

když roh nebeské kozy na své pouti

se dotkne slunce a s ním na čas splývá:

</section>

<section>

Tak ether zřel jsem do výše se pnouti

a sněžit vzhůru vítězící páry,

jež s námi dlely. Moje oko hnouti

</section>

<section>

Se musilo za blýskavými tvary

vždy dále, dále, až vzdálenost čirá

mým očím vzala plamenné ty žáry,

</section>

<section>

Že nedívám se výš, jakmile zírá

má paní, dí mi: „Obrať dolů oči

jaks obrátil se.“ Okruh, který svírá

</section>

<section>

Střed s koncem pásu prvního zrak zočí,

že docela jsem prošel od té chvíle,

co poprv oko moje výš se točí,

</section>

<section>

Že z jedné strany se ku Gades chýle

zrak vidí Ulyssa brod, z druhé lemy,

zkad Evropu kdys býk nes na svém týle.

</section>

<section>

Hloub ještě byl bych pronik v tuto zemi,

však slunce pod nohami mými spělo

a prošlo znaky od berana všemi.

</section>

<section>

Mé vroucí srdce, které stále tkvělo

na paní mé teď víc než jindy v mládí,

víc s novým přáním k ní se povznášelo.

</section>

<section>

A umění a příroda když vnadí,

že tvarem těla neb obrazy jeho

duch zrakem jatý v podmanění pádí,

</section>

<section>

Vše mizí vedle plesu nebeského,

jejž stále na mne rosí tahy její,

když úsměvem se dotkne zraku mého.

</section>

<section>

A síla, již čtu v jejím obličeji,

mne z toho hnízda Ledy vyprostila

a vrhla v ráj, jenž letí nejrychleji.

</section>

<section>

A části jeho, jimiž rozproudila

se s žitím veleba, jsou stejný všady,

že věru nevím kam mne postavila.

</section>

<section>

Leč ona znajíc mé po pravdě hlady,

tak usmíváním otevřela rety,

že plesal bůh jí v tváři plné vnady.

</section>

<section>

„Jež drží v klidu střed, vše drahé v lety

kol pohýbá, ta bytost započíná

na tomto místě jak od svojí mety.

</section>

<section>

Pro toto nebe není země jiná

než v duchu boha, lásku kterou víří

a sílu, kterou dští, on v světle spíná.

</section>

<section>

Kruh světla, lásky kol něho se šíří,

jak ostatní on jímá, obvod kruhu

však zná, kdo spjal jej pouze, kam as míří

</section>

<section>

Svým letem nerozeznáš, milý druhu,

jak půl a pětka v desíti se skrývá,

on druhé měří v tomto rajském luhu.

</section>

<section>

A v jedné váse čas že listí mívá

a v druhém kořeny, to nyní tobě

co zjevná pravda nad pochybnost kývá.

</section>

<section>

Ó hrabivosti, smrtelníky v sobě

jak potopuješ, že nemůže žádný

zrak pozvednout, se vyrvat vln tvých zlobě!

</section>

<section>

Nechť vůle květ vyrůstá v srdci ladný,

však pravé slívy zrnění na bouchoře

déšť, který splývá neustále chladný.

</section>

<section>

U dětí ještě nevinnosti zoře

a víra jsou, však prchnou s horlivostí,

jakmile tváře pokrývá vous spoře.

</section>

<section>

A dokud žvatlá člověk, tak se postí,

však pozděj každé krmě každým časem

požírá jazyk s divou hltavostí.

</section>

<section>

A dokud žvatlá matky svoji hlasem,

dá vésti se, když mluví, tak si přeje,

by mrtva stala se juž červů kvasem.

</section>

<section>

Tak zčerná kůže, ač se jak sníh skvěje,

na dceři oné, jež nám jitro dává

a večer nechá; v moři bez naděje

</section>

<section>

Bys netonul, však uvaž, země tmavá

bez nejvyššího vládce teď se zmítá,

a proto lidstvo v bludech postonává.

</section>

<section>

Však v lednu zima než ustane lítá

(neb setina se přehlíží tam), zníti

tam začnou hlasně sféry nebes, hbitá

</section>

<section>

Že Štěstěna k nám káže otočiti

své lodě předkem a že přímým letem

pak budou plout a pak budete zříti

</section>

<section>

plod pravý na stromě, jenž planul květem.“

</section>
