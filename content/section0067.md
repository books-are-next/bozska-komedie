---
contentType: prose
---

<section>

### Zpěv dvacátý devátý

Ta zpívajíc jak žena láskou jata

řeč svoji zakončila slovy těmi:

„Beati quorum tecta sunt peccata.“

</section>

<section>

Jak nymfy, které stromů haluzemi

se v lesích míhají, ta slunce hledá,

a jiná opět stín, kde padá k zemi:

</section>

<section>

Tak vznášela se; hle, jak svůj krok zvedá

po břehu proti řece, šel jsem za ní,

krok malý s jejím malým v souzvuk veda.

</section>

<section>

Sto kroků tak jsme nešli spolu ani,

když stejně v tom se břehy obracely,

čímž ku východu moje pouť se sklání.

</section>

<section>

Ni pochod náš tak dlouhý nebyl celý,

když paní ke mně tvář svou obrátila

řkouc: „Bratře, viz a napni sluch svůj bdělý!“ —

</section>

<section>

Hle, mocná záře v tom se náhle lila

skrz velký les a na všech stranách plála

tak, že se blýská, duše moje mnila.

</section>

<section>

Leč blýskavice přejde, není stálá,

a tato záře rostla víc a dále.

Co asi je to? duše má se ptala.

</section>

<section>

A sladká melodie zněla stále

tím zářným vzduchem, Evy vzdor z vší síly

jsem kárati zde musil v těžkém žale,

</section>

<section>

Jež sama žena, stvořena před chvílí

pod závojem být nesnesla, kdy cele

i země s nebem v poslušenství žily.

</section>

<section>

By pokorna jej snesla, tyto skvělé

a nevýslovné slasti rajských prahů

dřív moh’ jsem míti a je cítit déle.

</section>

<section>

Co tak jsem kráčel na svém retu vláhu

těch prvotin nebeských plesů nesa

a roztoužený po větším jsa blahu:

</section>

<section>

Hle, vzduch jak oheň vznícen v stínech lesa

plál do zelených ratolestí řady,

ó slyš, zvuk sladký kterak v písni plesá!

</section>

<section>

Ó svaté Musy, jestli kdy jsem hlady

a zimou, bděním strádal pro vás v žití,

teď odměnou chci, nyní čas je tady,

</section>

<section>

By Helikon mi chtěl zdroj otevříti,

mně pomoci svým sborem Uranie,

do veršů dát, co těžko duši sníti.

</section>

<section>

Dál vzdálenost, jež zraku věci kryje,

mne klamem sedmi zlatých stromů víže,

jich lesk, ač vzdálený byl, v zrak mi bije.

</section>

<section>

Leč chůzí svou když stanul jsem jím blíže,

že předmět společný, jenž smysly šálí,

neztrácel dálkou více, bez obtíže

</section>

<section>

Tu síla, která odhaduje, v dáli

tam sedm zlatých svícnů rozeznává

a v hlasech zpěvu Hosanna zpěv stálý.

</section>

<section>

Hle, s výše plála svítilna ta žhavá

jsouc jasnější než měsíc, svojí září

když v úplňku noc jasnou obetkává.

</section>

<section>

Já ku Virgilu s udivenou tváří

se obrátil, však rovněž ve úžase

na líci jeho týž se podiv sváří.

</section>

<section>

Ku divům těm pak obrátil zrak zase,

jež volněji a slavněji k nám spěly,

než mladé nevěsty jdou v plné kráse.

</section>

<section>

A žena děla: — „Proč tak vzplanul’s celý

při pohledu na tato světla živá

a nezříš, za nimi čím pln hvozd ztmělý?“

</section>

<section>

Lid zřel jsem, jaká řada vážná, snivá,

šli za vůdcem svým oděni v šat bílý,

zář neobvyklá na světě z nich splývá!

</section>

<section>

Na levo vlny v stříbrolesku byly,

jak v zrcadle mou levou tmavou stranu

obrážely, když zrak můj k nim se chýlí.

</section>

<section>

Na břehu ve své dráze tomu stanu;

že pouze překážkou mi řeka byla,

tož, bych líp viděl, zastavit krok planu.

</section>

<section>

A plaménky zřím, kterak poskočila

v před hra jich pestrá, na vzduch malovaný

jak štětcem pruhy táhlé vykouzlila,

</section>

<section>

Že sedmi fábory byl vykládaný

v těch barvách, z kterých slunce má luk zlatý

a Delia svůj zářící pás tkaný.

</section>

<section>

Ty prapory víc v dálku byly vzňaty,

než postih’ zrak můj, a dle mého zdání

na deset kroků krajní skály vzpjaty.

</section>

<section>

A v tomto rajském, jak je líčím, plání

šlo dvacet čtyři kmetů po dvou v řadě,

květ lilií se točil jim kol skrání.

</section>

<section>

„Jsi požehnána!“ pěli pohromadě,

„z dcer Adama, žehnána vínkem slávy

v svých nekonečných vděků luzné vnadě!“

</section>

<section>

Když květiny a jiné svěží trávy

na břehu řeky proti mně již déle

ty vyvolené nehostily davy,

</section>

<section>

Jak šerem zvolna na obloze ztmělé

za hvězdou hvězda plá, tak zřel jsem čtyři

jít zvířata, ta měla na svém čele

</section>

<section>

Kol svěží lupení, a kol nich víří

šest křídel očí plných, takovými

by Argus žil, tak zřel by. Málo hýří

</section>

<section>

Při popisu těch zvířat zpěv můj rýmy,

ó čtenáři, neb jiný výdaj nový

mne nutí tady, abych spořil jimi.

</section>

<section>

Čti, bližší zvědět chceš-li, v prorokovi,

jak přihnaly se od chladného kraje

ve mraku, větru, ohni; svými slovy

</section>

<section>

Jak popsal on je, přišly v tyto háje,

s tím rozdílem, kde o křídlech řeč je mi,

ne s ním, leč s Janem zpěv můj v souhlas hraje

</section>

<section>

A prostor, jenž byl mezi čtyřmi těmi,

vůz dvoukolý, vítězný vyplňoval,

jejž hrdlem táhnul Noh a vždycky třemi

</section>

<section>

A třemi pruhy křídla prostrkoval

a prostředkem ta barvami se vila,

že žádný pruh svým peřím nestajoval.

</section>

<section>

Ta v nedohledno roztažena byla.

Co ptačí na něm, zlaté byly údy,

na druhých s nachem plála barva bílá.

</section>

<section>

S tak skvostným vozem Afrikana trudy

Řím neodměnil, August neměl taký,

ba proti němu Slunce vůz je chudý,

</section>

<section>

Jenž sjeda s dráhy spálen mezi mraky,

když na pokorné Země žalné lkání

byl tajně spravedliv Zev nad oblaky.

</section>

<section>

U kola pravého tři vidím Paní,

ty tančily, z nich první žárem žhoucí,

že skoro celá splývala v to plání.

</section>

<section>

A druhá, jež v té záři stála vroucí,

jak ze smaragdu plášť i tělo měla,

sníh padlý byla třetí, běloskvoucí.

</section>

<section>

Teď, zdálo se, je vedla stříbroskvělá,

teď ohnivá a zpěvem této právě,

buď rychleji buď volněj’ pouť jich spěla.

</section>

<section>

U levého pak čtyry panny hravě

rej vedly v rudém hávu podle písně

té, která z nich tři oči měla v hlavě.

</section>

<section>

A trochu blíže popsané té tísně

dva kmety zřel jsem různém ve obleku

v témž posuňku; jenž kyne vážně, přísně,

</section>

<section>

Ten z Hippokrata zdál se býti reků,

jejž příroda té zvěři darovala,

jíž nejvíc dobra přeje ze svých vděků.

</section>

<section>

Tvář druhého zas opak zvěstovala,

meč zářící a ostrý v ruce třímal,

až hrůza mne na břehu druhém jala.

</section>

<section>

Čtyř kmetů pokorných zjev můj zrak jímal,

sám s moudrou tváří stařec šel za všemi

a kráčel zvolna a v své chůzi dřímal.

</section>

<section>

A sedm starců těchto šaty těmi

jak první tlum oděno bylo, sami

jen skráň neměli tkanou liliemi,

</section>

<section>

Leč růžemi a z nachu květinami,

a přísahal bys, z dálky že jim svítí

a divně hoří cosi nad brvami.

</section>

<section>

A vůz ten proti mně když stál již, zníti

hrom slyšel jsem; jakmile zvuk ten skanul,

ctný sbor, jak zákaz měl by dále jíti.

</section>

<section>

S prvními prapory tu rázem stanul.

</section>
