---
contentType: prose
---

<section>

### Zpěv dvacátý devátý

Tak dlouho, co Latony děti obě,

to ve váze, a to v beranu dřímá,

pás obzoru si tvoří v jedné době,

</section>

<section>

Jsou v rovnováze, v níž je zenit třímá,

až k chvíli, obě když sfér proměnění

je zhostí pásu toho, jenž je jímá;

</section>

<section>

Tak s tváří, s níž hrál úsměv, v zamlčení

má Beatrice stála k tomu bodu,

jenž přemoh mne, své obraceje zření.

</section>

<section>

I začla: „Pochyb tvojich já chci brodu

se dotýkat, jak chceš, já dávno zřela

tam ubi s quando kde vždy splývá v shodu.

</section>

<section>

Ne, sama že by zbohatnouti chtěla,

což nemožno, leč aby záře její

v svém odlesku „já trvám“ říci směla

</section>

<section>

Bez mezí všech a časů nad peřejí

se věčná láska podle vlastní chuti

ve nových lásek objevila reji.

</section>

<section>

A neležela dříve ve strnutí,

neb žádné „před“ a „po“ nemělo vlání,

jímž nad vodami vzplálo tvorčí hnutí.

</section>

<section>

Tvar s látkou celý, čistý v objímání,

tak vyšly k stvoření, jež beze vady

jak třístruný luk trojím šípem raní.

</section>

<section>

Jak jantarem, křišťálem a sklem všady

se mihne paprsk, tak že není chvíle

od blesknutí až k mžiku, když je tady:

</section>

<section>

Tak z Pána trysklo světlo v trojí síle

a stejně vjelo ve všech tvorů sbory

při východu svém stejně, bez rozdíle.

</section>

<section>

Se substancemi řád pronik‘ vše tvory

co úděl jich; jímž cílem činnost čistá,

ty vršky staly se a všechněch vzory.

</section>

<section>

Máť čirá potence nejnižší místa,

potence s činem ta ve středu stojí

ve svazku, jehož pevnost vždy jest jistá.

</section>

<section>

Že prošly věky, Jeronym ve svojí

vám v knize psal, a kde andělé byli

dřív nežli svět váš stvořen v světla roji.

</section>

<section>

Však onou pravdou mnohé stránky kryli

svatého ducha vyznavači praví,

ty poznáš je, když zrak tvůj tam se schýlí.

</section>

<section>

A částečně juž rozum ti to praví,

jenž nedopustí, by motoři světa

být mohli, než on proměněn v stav pravý.

</section>

<section>

Víš, kterak kde a kdy ta duchů četa

se zrodila, tak ve štěp přání tvého

juž trojím květem vysvětlení zkvetá.

</section>

<section>

A nepřijdeš do čísla dvacátého,

byťs rychle počítal, andělů řada

co pobouřila živly světa všeho.

</section>

<section>

Čásť zůstala a umění to ráda

pak započla, jež vidíš, blahem vzňata,

že kroužiti tak nikdy neodkládá.

</section>

<section>

A původ pádu pýcha byla klatá,

jíž hřešil onen, jehož drtí tíha,

jak viděls, všeho světa vrchovatá.

</section>

<section>

Ti skromní byli, jichž řád se tu mihá,

ti cítili, že dobroty jsou dílo,

jíž otevřena moudrosti jim kniha.

</section>

<section>

Tož nebe zraky jejich povýšilo

svou milostí a zásluhou jich spolu

a plnou, pevnou vůli do nich vlilo.

</section>

<section>

Máš jistý být, ne v pochybnosti bolu,

že zásluhou jest milost obdržeti

jen láska ochotná když při tom stolu.

</section>

<section>

O svatém tomto sboru přemýšleti

dost můžeš nyní, pakli moje zvěsti

jak sluší se, ti budou v mysli tkvěti.

</section>

<section>

Leč na zemi že v školách zvykem jesti

vás učit, andělé že vůli mají,

že chápou, vzpomínají, s pravdy trestí

</section>

<section>

Chci seznámiť tě, již tam vykládají,

a při tom matou, takže v blud se řítí,

když falešně ty věci pojímají.

</section>

<section>

Ti tvorové, jenž z boha radost cítí,

ti nikdy neodvrátili svých tváří

od něho, před nímž nemůž se nic skrýti.

</section>

<section>

A proto stále boha tvář jim září,

nic nemate je, proto vzpomínání,

jim netřeba, v němž myšlénky se sváří.

</section>

<section>

Tak lidé na zemi, vy bdíte v spaní,

teď věříte, teď ne, že pravdu díte,

však v tom jest viny víc a studu plání.

</section>

<section>

Vy jednou stezkou více nekráčíte

v svém bádání, tak zdáni vás unáší

a láska k němu, jemuž otročíte.

</section>

<section>

Leč s menší nevolí tu chybu vaši

zde snášejí, než písmo v zlobě svojí

když lidé soudí, neřest na něm páší.

</section>

<section>

To nikdo neví, co to krve stojí,

je síti světem, jak jest milý bohu,

kdo pokorně s ním sblíží se a spojí.

</section>

<section>

Po zdání každý obrací svou vlohu,

a po vynálezech, jež vaši knězí

pak místo víry káží v zdobném slohu.

</section>

<section>

Že měsíc zpátky šel, ten s tím k vám běží,

při smrti Krista, že se níže šinul,

čímž slunce k zemi proniklo jen stěží.

</section>

<section>

Ten, jeho jas že ze sebe sám zhynul,

čím Španěly jak Židy tak i Indy

tmy jedné plášť do záhybů svých vinul.

</section>

<section>

Míň ve Florencii jest Lapi s Bindi,

co za rok takých pohádek se stkává

a s kazatelen hlásá víc než jindy;

</section>

<section>

Že ovčiček dav pravdu nepoznává

a větrem krmen navrací se v stáje,

že slepí jsou, omluva není pravá.

</section>

<section>

A Kristus neřek: Jděte, kažte báje

a frašky, druhdy sboru učedníků,

spíš dal jim základ, z něhož pravda plaje.

</section>

<section>

A tato zněla z jeho úst, že v mžiku

by víru vznítili ve kruté seči

meč udělali z písma si a píku.

</section>

<section>

Teď káží se jen žerty, prázdné řeči,

jen k vůli smíchu kapuc nadýmá se,

to dostačí a všem to k duhu svědčí.

</section>

<section>

Leč taký pták tam hnízdí v její řase,

že kdyby lid jej zřel, by poznal záhy

ty odpustky, jichž nyní domáhá se.

</section>

<section>

Tím hloupost všecky překročila prahy,

tak beze svědků a bez zkoušky nyní

vše každý věří, ve své víře blahý.

</section>

<section>

Tím Antonín své prase krmí, jiní

pak věru, jenž jsou horší nad prasata,

jenž mincí falešnou všem škodu činí.

</section>

<section>

Leč naše řeč jest příliš rozepjata;

tož obrat oči nyní k cestě přímé,

by času, cesty nebyla nám ztráta.

</section>

<section>

Ten andělský sbor, který tady zříme,

ten roste počtem, tak že řeči není

ni rozumu, jež taký počet jíme.

</section>

<section>

A v Danieli pakli na zjevení

zrak obrátíš, pak poznáš počet stálý

se kryje v tisíců těch rozvlnění.

</section>

<section>

Žár prasvětla, jímž všecky v jasu vzplály,

tak jimi pojímán jest tolikráte

co lesklých tvarů s nimiž tam se valí.

</section>

<section>

A příchylnost že, přijímání svaté,

se síle přispůsobí, lásky štěstí

v nich různé plá, zde víc, zde vlažněj vzňaté.

</section>

<section>

Před tebou vznešenost a rozsah jesti

té síly, zrcadel jež tolik sobě

si stvořila, by byla její zvěstí,

</section>

<section>

Vsak v sobě zůstává jak v první době.“

</section>
