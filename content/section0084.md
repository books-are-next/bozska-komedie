---
{}
---

### Zpěv třináctý

Teď představ si, kdo toužíš pochopiti,

co viděl jsem tu, a při řeči mojí

jak pevná skála hleď to v mysli míti.

Hvězd patnáct, jež se různě nebem pojí,

jim dodávají nový lesk a svěží,

až hustý vzduch proniknou záři svojí;

Vůz představ si, jenž v klínu nebes leží,

ať den ať noc tam svoji záři leje,

a nezmizí, ať voji kam chce běží;

Nechť rohu ústí před tebou se skvěje,

jež začíná, kde osa konči v kolu,

kol které první sféra v rej svůj spěje;

V dvě koruny si všecky představ spolu,

as jaké Minosa dceř učinila,

když smrti dech juž ucítila v bolu;

Zář obou v sobě aby zasvítila,

a obě tak se kolem otáčely,

v před jedna, druhá v sled by zabočila:

Pak budeš stín as míti pouze ztmělý,

pravého zhvězdění druhého víru,

jímž kol bodu, kde ztál jsem, nyní spěly.

Ta rychlost našich představ předčí míru,

jak nejprudšího nebe otáčení

spád Chiany, která se plíží v míru.

Na místo Baccha neb Apolla pění

tří osob božská bytost tady zněla,

jež s lidskou bytostí se v jednu mění.

Juž míra tance, zpěvu došla zcela

a k nám se svatá obrátila světla,

od péče k péči šťastná pouť jich spěla.

Jich mlčení, (je svorná zář v rej pletla),

to světlo přerušilo, jehož zvěstí

báj o chudáku božím ke mně sletla:

Slyš, jeden snop když vymlácený jesti

a zrní čisté v sýpce, láska svatá

hned jiný mlátit nutí v moje štěstí.

Mníš, v prsa, z kterých kost ta byla vzata,

jež zázrakem se stala krásnou ženou,

pro jejíž chuť svět stihla taká ztráta,

A rovněž v hruď tak kopím probodenou,

že hříchů všech je miska vyrovnána

před tím i potom vinou usmířenou,

Že světla byla taká spousta hnána,

co přírodě je lidské dovoleno,

tou silou oběma jež k žití dána:

Tož divíš se, co výš mnou pověděno,

když děl jsem, nového že nemá sobě

to dobro v pátém světle uzavřeno.

Teď oči otevři, co pravím tobě,

a uzříš jako kruh se k středu hodí,

má řeč a tvou vírou že jsou v shodě obě.

Co mře i co se nesmrtelné rodí,

jak odlesk myšlenky té zříš se chvěti,

již pouze z lásky nebeský pán plodí.

Neb živé světlo, ze světla jež letí,

se od něho, věř, oddělí tak málo

jak láska, která v svazku tom je třetí.

Vše paprsky své z dobroty jen spjalo,

jak ve zrcadlech v nebi devaterém,

ač věčně v sobě jedno pozůstalo.

A klesá takto zvolna k stupni, v kterém

až ku posledním schopnostem se žene,

a nahodilé tvoří tímto směrem;

Zvu takto všecky věci narozené,

jež nebe kroužíc volá ku životu

ať semenem juž nebo bez semene.

Vosk jich a kdo jej taví na hodnotu

se stejnou neváží, tož pozaskvívá

se víc neb míň duch tvůrčí skrze hmotu.

Na stromu téhož druhu rovněž bývá

žeň různá lepších a hned horších plodů,

z vás různé vlohy proto každý mívá.

Byť vosk vždy ku pravému dospěl bodu

a nebe působilo v plné síle:

lesk pečetě by vynik. Na přírodu

Vlak pohleď, pozadu jest ve svém díle

jak umělec, jenž umění jest znalý,

však chvěním rukou mařena jest píle.

Jen tam, kde pečetil žár lásky stálý,

kde jasně zřela síla svrchovaná,

jen tam povstati můž tvor dokonalý.

Tak zemi kdysi hodnosť byla dána,

všech organismů živých vrchol nésti,

tak těhotnou se rovněž stala Panna,

Že musím přisvědčiti tvoji zvěsti:

že nedospěla, nikdy nedospěje

jak v těchto dvou příroda v také štěstí.

Dík tomu, řeč má dál že tobě přeje,

„Neb kterak onen neměl rovna sobě?“

juž slyším, otázkou tvůj ret se chvěje.

Co temné abys poznal v této době,

tož pomni, kdo byl, co jej hnalo chtíti,

když řeklo se mu: „Pros a bude tobě!“ 

Tak nemluvil jsem, abys nemoh zřítí,

že králem byl, jenž pouze moudrost žádal,

by lidu mohl dobrým králem býti;

Ne kolik motorů je v nebi, bádal,

ne „necesse“ zda bude, když „necesse“

se b nahodilým spojí, zvědět hádal.

„Non si est dare primům motum esse,“

neb, trojúhelník zdali v polokruhu

a bez pravého úhlu opíše se.

To uvážíš-li, co mu na zásluhu

já kladu, poznáš, jaká moudrost krále

v něm byla, na tuto já mířím, druhu.

„Se nevznes“, uvaž jasným okem dále,

pak pochopíš, že králům to jen platí,

jichž velký počet, ale dobrých v mále.

S tím rozdílem chtěj moje slova bráti,

v tom můžeš potom celou vírou svojí

o Adamu i Kristu vytrvati.

To olovem ať nohu tíží tvoji,

ať jako unavená zvolna kráčí,

mdlá k „ano“ i k „ne,“ než to jasno stojí.

Neb nejhlouběji blázen ten se vláčí,

jenž „ne“ i „ano“ bez rozdílu říká,

ať spor se o to neb o jiné stáčí.

Neb mínění, jež ukvapeně vzniká,

se velmi často k chybné straně kloní,

a vášeň rozvahu pak sebou smyká.

Víc nežli s práznem, nebo blud jej cloní,

ni jak byl vyšel, nevrací se, smělý

kdo bez mnění po pravdě se honí.

Svět zřejmý příklad dává tobě skvělý:

tak Parmenides, Brissus, Meliss, mnozí,

jenž vyšli, kam však, dobře nevěděli.

Tak Sabell, Arius a přeubozí,

jenž jako meče ostré písmu byli,

je skroutili, čímž učení jich hrozí.

Kéž sond svůj lidé vždy by rozmyslili

a nesoudili jak ten, žeň co měří

dřív, nežli klasy k uzrání se chýlí.

Já šípek viděl ve zimních dnů šeři,

stál plný hloží, nevlídný, pln sněhu,

a z jara přec měl růži na svém keři;

A koráb zřel jsem lehký v rychlém běhu,

jak mořem letěl směrem svojí dráhy

a zhynul, než vjel v přístav blíže břehu.

Strýc Matěj s kmotrou Lízou bez rozvahy,

když vidí krást neb na modlení dáti,

ať nemní, že zří v soudů božích váhy,

ten může padnout, a ten může vstáti.
