---
contentType: poetry
---

<section>

### Zpěv třináctý

Teď představ si, kdo toužíš pochopiti,

co viděl jsem tu, a při řeči mojí

jak pevná skála hleď to v mysli míti.

</section>

<section>

Hvězd patnáct, jež se různě nebem pojí,

jim dodávají nový lesk a svěží,

až hustý vzduch proniknou záři svojí;

</section>

<section>

Vůz představ si, jenž v klínu nebes leží,

ať den ať noc tam svoji záři leje,

a nezmizí, ať voji kam chce běží;

</section>

<section>

Nechť rohu ústí před tebou se skvěje,

jež začíná, kde osa konči v kolu,

kol které první sféra v rej svůj spěje;

</section>

<section>

V dvě koruny si všecky představ spolu,

as jaké Minosa dceř učinila,

když smrti dech juž ucítila v bolu;

</section>

<section>

Zář obou v sobě aby zasvítila,

a obě tak se kolem otáčely,

v před jedna, druhá v sled by zabočila:

</section>

<section>

Pak budeš stín as míti pouze ztmělý,

pravého zhvězdění druhého víru,

jímž kol bodu, kde ztál jsem, nyní spěly.

</section>

<section>

Ta rychlost našich představ předčí míru,

jak nejprudšího nebe otáčení

spád Chiany, která se plíží v míru.

</section>

<section>

Na místo Baccha neb Apolla pění

tří osob božská bytost tady zněla,

jež s lidskou bytostí se v jednu mění.

</section>

<section>

Juž míra tance, zpěvu došla zcela

a k nám se svatá obrátila světla,

od péče k péči šťastná pouť jich spěla.

</section>

<section>

Jich mlčení, (je svorná zář v rej pletla),

to světlo přerušilo, jehož zvěstí

báj o chudáku božím ke mně sletla:

</section>

<section>

Slyš, jeden snop když vymlácený jesti

a zrní čisté v sýpce, láska svatá

hned jiný mlátit nutí v moje štěstí.

</section>

<section>

Mníš, v prsa, z kterých kost ta byla vzata,

jež zázrakem se stala krásnou ženou,

pro jejíž chuť svět stihla taká ztráta,

</section>

<section>

A rovněž v hruď tak kopím probodenou,

že hříchů všech je miska vyrovnána

před tím i potom vinou usmířenou,

</section>

<section>

Že světla byla taká spousta hnána,

co přírodě je lidské dovoleno,

tou silou oběma jež k žití dána:

</section>

<section>

Tož divíš se, co výš mnou pověděno,

když děl jsem, nového že nemá sobě

to dobro v pátém světle uzavřeno.

</section>

<section>

Teď oči otevři, co pravím tobě,

a uzříš jako kruh se k středu hodí,

má řeč a tvou vírou že jsou v shodě obě.

</section>

<section>

Co mře i co se nesmrtelné rodí,

jak odlesk myšlenky té zříš se chvěti,

již pouze z lásky nebeský pán plodí.

</section>

<section>

Neb živé světlo, ze světla jež letí,

se od něho, věř, oddělí tak málo

jak láska, která v svazku tom je třetí.

</section>

<section>

Vše paprsky své z dobroty jen spjalo,

jak ve zrcadlech v nebi devaterém,

ač věčně v sobě jedno pozůstalo.

</section>

<section>

A klesá takto zvolna k stupni, v kterém

až ku posledním schopnostem se žene,

a nahodilé tvoří tímto směrem;

</section>

<section>

Zvu takto všecky věci narozené,

jež nebe kroužíc volá ku životu

ať semenem juž nebo bez semene.

</section>

<section>

Vosk jich a kdo jej taví na hodnotu

se stejnou neváží, tož pozaskvívá

se víc neb míň duch tvůrčí skrze hmotu.

</section>

<section>

Na stromu téhož druhu rovněž bývá

žeň různá lepších a hned horších plodů,

z vás různé vlohy proto každý mívá.

</section>

<section>

Byť vosk vždy ku pravému dospěl bodu

a nebe působilo v plné síle:

lesk pečetě by vynik. Na přírodu

</section>

<section>

Vlak pohleď, pozadu jest ve svém díle

jak umělec, jenž umění jest znalý,

však chvěním rukou mařena jest píle.

</section>

<section>

Jen tam, kde pečetil žár lásky stálý,

kde jasně zřela síla svrchovaná,

jen tam povstati můž tvor dokonalý.

</section>

<section>

Tak zemi kdysi hodnosť byla dána,

všech organismů živých vrchol nésti,

tak těhotnou se rovněž stala Panna,

</section>

<section>

Že musím přisvědčiti tvoji zvěsti:

že nedospěla, nikdy nedospěje

jak v těchto dvou příroda v také štěstí.

</section>

<section>

Dík tomu, řeč má dál že tobě přeje,

„Neb kterak onen neměl rovna sobě?“

juž slyším, otázkou tvůj ret se chvěje.

</section>

<section>

Co temné abys poznal v této době,

tož pomni, kdo byl, co jej hnalo chtíti,

když řeklo se mu: „Pros a bude tobě!“ 

</section>

<section>

Tak nemluvil jsem, abys nemoh zřítí,

že králem byl, jenž pouze moudrost žádal,

by lidu mohl dobrým králem býti;

</section>

<section>

Ne kolik motorů je v nebi, bádal,

ne „necesse“ zda bude, když „necesse“

se b nahodilým spojí, zvědět hádal.

</section>

<section>

„Non si est dare primům motum esse,“

neb, trojúhelník zdali v polokruhu

a bez pravého úhlu opíše se.

</section>

<section>

To uvážíš-li, co mu na zásluhu

já kladu, poznáš, jaká moudrost krále

v něm byla, na tuto já mířím, druhu.

</section>

<section>

„Se nevznes“, uvaž jasným okem dále,

pak pochopíš, že králům to jen platí,

jichž velký počet, ale dobrých v mále.

</section>

<section>

S tím rozdílem chtěj moje slova bráti,

v tom můžeš potom celou vírou svojí

o Adamu i Kristu vytrvati.

</section>

<section>

To olovem ať nohu tíží tvoji,

ať jako unavená zvolna kráčí,

mdlá k „ano“ i k „ne,“ než to jasno stojí.

</section>

<section>

Neb nejhlouběji blázen ten se vláčí,

jenž „ne“ i „ano“ bez rozdílu říká,

ať spor se o to neb o jiné stáčí.

</section>

<section>

Neb mínění, jež ukvapeně vzniká,

se velmi často k chybné straně kloní,

a vášeň rozvahu pak sebou smyká.

</section>

<section>

Víc nežli s práznem, nebo blud jej cloní,

ni jak byl vyšel, nevrací se, smělý

kdo bez mnění po pravdě se honí.

</section>

<section>

Svět zřejmý příklad dává tobě skvělý:

tak Parmenides, Brissus, Meliss, mnozí,

jenž vyšli, kam však, dobře nevěděli.

</section>

<section>

Tak Sabell, Arius a přeubozí,

jenž jako meče ostré písmu byli,

je skroutili, čímž učení jich hrozí.

</section>

<section>

Kéž sond svůj lidé vždy by rozmyslili

a nesoudili jak ten, žeň co měří

dřív, nežli klasy k uzrání se chýlí.

</section>

<section>

Já šípek viděl ve zimních dnů šeři,

stál plný hloží, nevlídný, pln sněhu,

a z jara přec měl růži na svém keři;

</section>

<section>

A koráb zřel jsem lehký v rychlém běhu,

jak mořem letěl směrem svojí dráhy

a zhynul, než vjel v přístav blíže břehu.

</section>

<section>

Strýc Matěj s kmotrou Lízou bez rozvahy,

když vidí krást neb na modlení dáti,

ať nemní, že zří v soudů božích váhy,

</section>

<section>

ten může padnout, a ten může vstáti.

</section>
