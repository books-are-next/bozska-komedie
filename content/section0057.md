---
contentType: poetry
---

<section>

### Zpěv devatenáctý

V té hodině, kdy nemůže žár denní

jsa Zemí neb Saturnem schlazen, více

chlad luny zahřát a kdy v roztoužení

</section>

<section>

Ku vzchodu geomanti zírajíce

zří „velké štěstí“ před svítáním pláti,

na cestách, od nichž noc odvrací líce:

</section>

<section>

Já v snění koktavou zřel ženu státi

a šilhavou, noh křivých, chromých hnátů,

ve tváři bledou, strach se podívati!

</section>

<section>

Já na ni zřel a jako slunce zlatu

nám nocí ztuhlým vrací se zdroj síly,

tak její jazyk mým pohledem v chvatu

</section>

<section>

Se rozvázal, i zvedla se za chvíli

a zbarvila tvář znetvořenou v svěží,

jak přát jen můž’ si lásky pohled milý.

</section>

<section>

A volný jazyk její jak chce běží,

a zpívat začla dojemně a snivě,

že odvrátit sluch doved’ bych jen stěží.

</section>

<section>

— „Já sladká Sirena jsem,“ pěla tklivě,

„jež plavce v moři širém k sobě láká,

a kdo mne slyší, poslouchá mne chtivě.

</section>

<section>

Mnou Odyssea cesta křivolaká

se pomátla, blah na vždy se mnou jesti,

kdo upoutat se dá mou písní ptáka.“ —

</section>

<section>

A neumlkla ještě, k mému štěstí

se rychle panna objevila svatá,

jež onu chtěla zahanbit a splésti.

</section>

<section>

„Ó Virgile! tak lkala hněvem vzňata,

kdo je ta žena?“ — a on bez prodlení

zrak na tu svatou upřel a blíž chvátá.

</section>

<section>

A tato druhou chytla, v okamžení

šat strhnouc její břich mi ukázala,

ten smrděl tak, že puch mé přerval snění.

</section>

<section>

Zrak odvrátil jsem. „Třikrát zavolala

tě ústa má, vstaň!“ Virgil pravil, „kolem

hleď, kde by brána před námi již stála!“

</section>

<section>

Já zvedl se, den rozléval se dolem

a všemi kruhy této hory svaté;

za sebou slunce, šli jsme dál tím polem.

</section>

<section>

Já kráčel za ním dumou čelo jaté,

jak myšlénky kdo nésti musí tíži,

své tělo v půl oblouku mostu spjaté.

</section>

<section>

V tom slyšel jsem: „Zde ku vchodu se blíží

vám kroky!“ hlasem jemným tak a sladkým,

jenž nikdy v žití v sluch se nám nesníží.

</section>

<section>

A křídlem jako labuť bílým, hladkým,

ten, který mluvil, označoval dráhu

skal tvrdých průsmykem, pak letem krátkým

</section>

<section>

Vzpjav křídla ovíval nás na tom prahu:

„Jak šťastni jsou, děl, kteří v smutku lkají,

ten smutek podá útěchy jim vláhu!“ —

</section>

<section>

„Proč zraky tvé se k zemi upírají,

co chceš?“ můj vůdce svážnou začal lící,

jak od Anděla výš jdem po skal kraji.

</section>

<section>

— „Že nohou kráčím tak se zdráhající,

jest novým viděním, jež ve mně vstává,

že nelze mi se myšlénky naň zříci.“ —

</section>

<section>

— „Zřel’s onu babu, (on mi v odvet dává),

pro kterou nad námi se slzy roní?

Zřel’s, od ní jak se člověk odpoutává?

</section>

<section>

Měj dosti! Ať tvá pata v půdu zvoní

a oči tvé se pouze ku vnadidlu,

jež vodí věčný král v sfér kruhu, kloní!“ —

</section>

<section>

Jak sokol, nejdřív na své spáry k bidlu

jenž dívá se, pak na hlas sokolníka

se vzpne, že tamo láká jej pud k jídlu:

</section>

<section>

Já učinil a noha má se smýká,

kde rozpoltěná skála průchod přeje,

tak daleko, až její kruh kde vzniká.

</section>

<section>

Nad pátým kruhem co se krok můj chvěje,

lid na zemi zřím, kterak v pláči leží

a řadou tváře své do země reje.

</section>

<section>

Lne k dlažbě duše má, vzdech z úst jim běží,

leč hluboký tak, temný, utajený,

že zachytiti sluch jej mohl stěží.

</section>

<section>

„— Ó národe ty Boha vyvolený,

kterému naděj, spravedlnost krátí

muk tíže, kady skrze skal těch stěny

</section>

<section>

Výš máme jít?“ — „Když ležením se káti

zde nemusíte a jen chcete k cíli,

tož hleďte vždycky na pravo se bráti.“ —

</section>

<section>

Na Básníka otázku v krátké chvíli

ta zněla odpověď, já právem hádal,

že jiný smysl řeči jeho kryly.

</section>

<section>

A zrakem pána svého, než se nadál,

jsem prosil již; hned vlídně on mi kynul

a svolil k tomu, oč jsem vroucně žádal.

</section>

<section>

Jsa pánem vůle své krok blíž jsem šinul

a nad tím stanul, který rozmlouvaje

svou řečí k sobě pozornost mou vinul.

</section>

<section>

— „Ó duchu,“ děl jsem, v němž to v slzách zraje,

bez čehož k Bohu návrat možný není,

mně k vůli touhu stiš, jež mocně plaje.

</section>

<section>

Kdo byl jsi, rci, pak dej mi vysvětlení,

proč zády vzhůru ležíte, snad přání

tam, odkud jdu, ti podám vyplnění?“

</section>

<section>

On: „Patřiť vzhůru proč nám nebe brání,

ti řeknu, věz však, než tvé skojím žáry,

k nástupci Petra tvoje řeč se sklání.

</section>

<section>

Jeť mezi Siestri a Chiavari

dol pěkný, jímž se řeka k moři vine,

z kterého titul svůj má rod náš starý.

</section>

<section>

Já cítil, dřív než druhý měsíc mine,

jak velký plášť je těžký, čistý je-li,

že peřím proti němu břímě jiné.

</section>

<section>

Ku Pánu pozdě oči moje zřely,

až Pastýřem když pak jsem stal se v Římě,

já poznal, kterak lží jest život celý,

</section>

<section>

Jak tíží srdce světských věcí břímě;

tu láskou k božským teprve jsem vzplanul,

když oněch světských dostih’ jsem již týmě.

</section>

<section>

Až dotud v hříchu před Bohem jsem stanul,

a lakotě propadla duše ledná,

jak zříš, trest těžký proto na mne skanul.

</section>

<section>

Ten trest o lakotě zde nejlíp jedná,

viz duše, jak se tady v bolu chvějí,

věř, muka žádná zde tak není bědná.

</section>

<section>

Když oči v životě se nevznášejí,

ku světským jsouce statkům obráceny,

zde spravedností v zem se uklánějí.

</section>

<section>

Jak lakotou v nás byly udušeny

vše pudy k dobru a tím dobré činy,

zde spravednost nás drží ujařmeny.

</section>

<section>

Na rukou, nohou spjati, bědné stíny,

dle vůle Pána, jak se zlíbí jemu,

bez hnutí ležíme zde za své viny.“ —

</section>

<section>

Já poklekl a mluviti chtěl k němu,

leč než jsem začal, sluchem pozoroval,

jak uctívám jej, a hned pravil: „K čemu

</section>

<section>

Bys přede mnou se takto pokořoval?“ —

Já: „Otče, káže tak důstojnost tvoje,

že nečiním tak, já si předhazoval!“ —

</section>

<section>

„Vstaň, bratře můj, a se mnou mluv jen stoje,

ó neklam se, jsem jak ty sluha Pána,

jak ostatní,“ — on děl na slova moje —

</section>

<section>

Zvěst evangelia zda pojímána,

kde neque nubent čte se, tebou byla,

pak pochopíš mou řeč. Však užij rána

</section>

<section>

A dále jdi; by dél se prodloužila

tvá přítomnost, já nechci; kaziť ona,

by pláčem spása má se urychlila.

</section>

<section>

Neť Alagii mám, ta bezúhonná

a dobrá byla, v zmar-li od té doby

ji nestrh’ dům náš, který zlem tak stoná.

</section>

<section>

Tu pouze nechal jsem tam v světě zloby.“ —

</section>
