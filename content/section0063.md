---
contentType: poetry
---

<section>

### Zpěv dvacátý pátý

Čas nedovolil více otálení,

neb poledník nechalo slunce Býku

a Štíru noc. Jak nezná zastavení

</section>

<section>

A vytrvá muž statný při podniku,

svou cestou jda i všecky přes nehody,

neb osten nutnosti jej žene: v mžiku

</section>

<section>

Druh za druhem jsme v soutěsk vešli, schody

tak úzkými jsme výše stupovali,

že každý sám šel skalnatými vchody.

</section>

<section>

Jak, letět když chce, dělává čáp malý,

nazvedne křídlo, zas je spustí dolů,

zda z hnízda jít má, spor v něm neustálý:

</section>

<section>

Tak mluvit vřel jsem přání ve plápolu,

jenž opět zhasínal, že rety moje

jak mluvit chtícího se chvěly spolu.

</section>

<section>

Můj sladký otec hned pln nepokoje,

ač spěchal, zřel to: — „Čas, by šípu zbavil

se řeči luk, jenž napjat příliš! —“ Svoje

</section>

<section>

Jsem s jistotou otevřel ústa, pravil:

— „Jak možno, stravy kde potřeba není,

by někoho hlad až k zhubnutí strávil?“ —

</section>

<section>

„Na Meleagra upři pomyšlení,

jenž s dohořením polena též zhynul,

pak nebude to těžké k pochopení;

</section>

<section>

A na zrcadlo, z kterého ti kynul

týž posuněk a pohyb, jejž kdo dělá,

spor tvrdý dřív, hned měkce by ti plynul.

</section>

<section>

Leč aby duše tvá v tom zdomácněla,

zde Statius, já prosím svými slovy,

ať zahojí ti rány pochyb zcela.“ —

</section>

<section>

— „Když otevru mu zrak v svět věčný, nový

před tebou,“ Statius děl, „tím se děje,

že každé přání tvé mé ucho loví. —“

</section>

<section>

Pak začal: „Jestli ochotný sluch přeje

mým slovům, by je zachoval duch čilý,

pak poznáš „jak“, vtom které se ti kreje.

</section>

<section>

Krev dokonalá, již nestráví žíly,

jež žíznivé jsou, zpět zůstane v těle,

jak z hodu částky pokrmu, jež zbyly.

</section>

<section>

Ta tvůrčí sílu svou pro tělo celé

ze srdce čerpá, oné rovna, údů

jež dělá tvar a žilami jde směle.

</section>

<section>

Pak čištěna v úd klesne, o němž v studu

líp mlčet jest a odkud v kapkách splývá

na cizí krev v klín matky silou pudu.

</section>

<section>

Tam obě spojí se: ta tvorby chtivá,

ta trpící; neb tak je dokonalá

ta, odkud obě přišly, řeka živá.

</section>

<section>

Jak dospěly tam, činnost krve vzplála,

teď houstnutím teď oživením zase

té látky, která jí se pevnou stala.

</section>

<section>

Teď síla činná duši podobá se,

již rostlina má, rozdíl to jen tvoří,

že ta již cíl má, po němž tato ptá se.

</section>

<section>

Má cit a pohyb jako houba v moři,

pak síle, jež z ní zatím vypučela,

jme ústrojí se dělat a tu noří

</section>

<section>

A rozvijí se síla, která dlela

ve srdci roditele, v kterém tají

všech údů stavbu přírody moc bdělá.

</section>

<section>

Jak zárodky se v děcko předělají,

to nezříš, posud otázka ta byla

i moudřejšímu než ty lživou bájí,

</section>

<section>

Tím, nauka že jeho oddělila

od duše rozum schopný, pro nějž žádný

si organ vynajíti nestačila.

</section>

<section>

Hruď otevř pravdě, jejíž soujem ladný

ti dávám, věř a lichá zapuď zdání:

Jak v zárodku je hotov mozek řádný,

</section>

<section>

Bůh, všeho prapůvod, se vesel sklání

k takému dílu přírody a jemu

hned vdechne ducha, v němž je síly vlání.

</section>

<section>

Ten, činného co nalezne, hned k svému

přitáhne jádru, v jednu duši spojí,

ta žije, cítí, vchází v sebe; mému

</section>

<section>

Bys více věřil slovu, obrať svoji

pozornost k ohni Slunce, jež, jak padlo

do šťávy hroznů, ihned víno strojí.

</section>

<section>

Když Lachesi ku přízi chybí přádlo,

duch božské, zemské síly, jež v něm klíčí,

si vezme z masa prchaje, jež svadlo.

</section>

<section>

A síly ostatní když se pak zničí,

přec paměť, rozum, vůle zůstávají,

ba mnohem bystřejší se nejdřív vztyčí.

</section>

<section>

Tu duše padne k některému kraji

bez prodlení, tak rychle jako divem;

kam jíti pak má, tam jí zprávu dají.

</section>

<section>

Když jisté místo najde božským vlivem,

zas její tvůrčí síla kolem plane,

jak dělávala druhdy v těle živém.

</section>

<section>

A jako vzduch, zkad síla deště skane,

cizími paprsky, jež nazpět hází,

kol nebe tvoří pestře malované:

</section>

<section>

Tak okolní vzduch v onen tvar se sází,

jejž duše, která dlí tam, jemu vtiská

svou silou vnitřní, s kterou v tvar ten vchází.

</section>

<section>

A jako plamének, jenž tam se blýská,

kde oheň je, ať kamkoliv jen hne se,

tak duši nová forma vždy je blízká.

</section>

<section>

V té pouze že pak očím zjevuje se,

tož stínem sluje, vládne city všemi,

jež oko stihne tady v stínů lese.

</section>

<section>

Tož smějem se a nikdo z nás tu němý,

nám pláč je dán i vzdechy žalující,

jež moh’ jsi slyšet hor těch stupnicemi.

</section>

<section>

Jak přání nebo dojem vítězící

se dotkne nás, to jeví naše stíny,

a v to jsi patřil s udivenou lící.“ —

</section>

<section>

Ku poslední již muce hrozné viny

jsme došli; cesta šla ku straně pravé,

a pozornost nám zajal předmět jiný.

</section>

<section>

Zde skála metá kol plameny žhavé,

však dolů s římsy větrů vání sálá,

je zdržuje a vrací nedočkavé.

</section>

<section>

Šel druh za druhem, tady stezka malá

nám strmém, úzkém na pokraji zbyla,

tu ohně, tam se hloubky duše bála.

</section>

<section>

Děl vůdce můj: „Zde třeba uzdy, čilá

by zřítelnice nohu zadržela,

by jediným jen krokem nezbloudila. —“

</section>

<section>

Summae Deus clementiae tak zněla

skrz žhavý požár píseň v žalných stenech,

že maně tam se tvář má obracela.

</section>

<section>

Tam duše zřel jsem kráčet ve plamenech,

čím zraky své jsem musel rozdělovat,

hned těkat za nimi, hned po kamenech.

</section>

<section>

Když přestaly tu píseň prozpěvovat,

tu „Virum non cognosco“ hlasně děly

a tiše hymnus začly opakovat.

</section>

<section>

A volaly, když dopěly jej celý:

„Heliku z lesa vyhnala Diana,

že Venušin jed zakusila vřelý.“

</section>

<section>

Pak pěly zas a jimi jmenována

je dlouhá řada mužů a těch paní,

jež nestihnula necudnosti rána.

</section>

<section>

A myslím stálém tomto ve střídání

že trvají, dokud je oheň svírá;

tím lékem a tou péčí bez ustání

</section>

<section>

Se rána poslední jim uzavírá.

</section>
