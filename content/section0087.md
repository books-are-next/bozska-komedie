---
contentType: poetry
---

<section>

### Zpěv šestnáctý

O krve naší šlechtictví ty malé!

že mužeš lidi k pýše vyzývati,

kde slabost námi zmítá neustále,

</section>

<section>

Víc podivno mně nebude se zdáti;

neb tady, kde pud cestou pravou kráčí,

i já se začal tebou vychlonbati.

</section>

<section>

Tys ovšem plášť, jenž záhy nepostačí,

jejž pozděj, když se nedosadí denně,

čas přistřihne, jenž s nůžkami kol kráčí.

</section>

<section>

S „vy“, které zaved Řím, jež v času změně

však opět vymizelo z užívání,

svou novou řeč jsem začal neprodleně.

</section>

<section>

Dál Beatrice stála v usmívání

té podobna, jež při Ginevry pádu 

jí varovala ve svém zakašlání.

</section>

<section>

Já začal: „Vy jste děd můj, všecku vládu

jste vrátil jazyku, bych mluvil směle,

mne zved jste, sebe nad sebe že kladu;

</section>

<section>

Sterými zdroji plesu rozechvělé

mi srdce přetéká a tím ples cítí,

že pojmouc rozkoš zůstává vždy celé.

</section>

<section>

O drahý kmene, za vašeho žití

o předcích mluvte, ký rok psal se asi,

když dětství vašeho vám rostlo kvítí!

</section>

<section>

Byl Svatý Jan tak velký juž v ty časy?

a rcete, jaké rody hodny byly

ku nejvyšším úřadům sbírat hlasy?“

</section>

<section>

Jak uhel vzplane zas, když vítr kvílí

a oživne, tak při mém lichocení

on svitem jasnějším hned zaplát pílí.

</section>

<section>

A krásnější se stával mému zření

a v řeči sladké, milé, usmívavé,

jež dnešní řeči podobna však není,

</section>

<section>

On děl: „Ode dne, kdy doznělo Ave,

až k tomu, matka (teď je v obci svaté)

kdy v svět mne slala ve bolesti dravé,

</section>

<section>

K lvu přišla pět set osmdesátkráte

ta hvězda zpátky, aby žárem vzplála,

se vložíc znova pod spáry mu zlaté.

</section>

<section>

Má kolébka i předků mých ta stála

v té čtvrti města, kterou o závody

se nejdřív jízda každoročně hnala.

</section>

<section>

To stačí, tím odbyti jejich rody;

kdo byli, odkud přišli, než to říci,

spíš zamlčet má více v sobě shody.

</section>

<section>

A mezi Martem pak a křtitelnici

co žilo mužů, pětina to byla

všech nynějších, to byli bojovníci.

</section>

<section>

Krev měšťanská, jež teď se promísila

s Certaldo, Campi a Figghine, čistá

se v řemesníka žilách tenkrát kryla.

</section>

<section>

By sousedy vám byla tato místa,

líp bylo by, Galluzzo s Trespianem

by byly panství vašeho mez jistá

</section>

<section>

Než panství, v kterém ze Signy jest pánem

a z Aguglia sedlák, který smradne

jsa mistr ve podvodu chytře stkaném.

</section>

<section>

By k Caesarově moci světovládné

ten nejvíc zlotřilý dav lásku choval,

jak synovi když matka v náruč padne;

</section>

<section>

Tu Florenčan, jenž rád si začachroval,

by obrátil se přímo k Simifonti,

kde jako kupčík děd se potuloval.

</section>

<section>

A Montemurlo to by měli Conti,

a Cerchi Akonskou by měli faru

a Valdigrieve Buondelmonti.

</section>

<section>

Neb osob míchání vždy bylo k zmaru

a prvním obcí zlem, jak v těle strava

když hromadí se, neslouží mu k zdaru.

</section>

<section>

Spiš slepý býk se poraziti dává

než slepé jehně, jeden meč líp bije,

než pěti meči když se často mává.

</section>

<section>

Viz pouze Luni a Urbisaglie

jak zašly a jak ony, v krátké době

též Chiusi zajde i Sinigaglie.

</section>

<section>

To novým divem nebude as tobě,

že rody hynou, uvážíš-li, města

že časem rovněž vymírají v mdlobě.

</section>

<section>

Co lidské jest, vše smrt na konci trestá,

leč v něčem, co dél trvá, dél se tají,

neb krátká žití vašeho jest cesta.

</section>

<section>

Jak luny pohybem se přikrývají

a odhalují břehy neustále,

tak s Florencii osudy si hrají.

</section>

<section>

Čím divnou nesmíš nalezati dále

o florentinské šlechtě moji zprávu,

čas ukryl je a jejich nepřál chvále.

</section>

<section>

Ač v úpadku, já viděl jejich slávu,

Filippi, Greci, Ugbi, Alberichi,

Ormanni, Catellini, v jejich davu

</section>

<section>

Jsem viděl staré, slavné válečníky,

dům della Arca, dům della Sannella,

Soldanieri, Ardinghi, Bostichi.

</section>

<section>

U brány, která obtížená celá

jest novou zradou také velké váhy,

že loď co nejdřív rozkotá se, skvělá

</section>

<section>

Druž Ravignanů měla svoje prahy,

z nich hrabě Quido, každý též, kdo jména

pak Belinciona užívali záhy,

</section>

<section>

Jak vládnout, v tom již byla vycvičena

mláď della Pressa, Galigajo míval

s knoflíkem dýku, která pozlacena.

</section>

<section>

Sloup těch děl Vajo tenkrát ctěn juž býval,

Sacchetti, Giuochi, Fifanti, Barucci,

rod těch, jenž k vůli měřici se rdíval.

</section>

<section>

Kmen, z něhož vznikli Galii a Calfucci,

byl velký juž a na kurulské židli

juž Sizi sedali i Arrigucci.

</section>

<section>

Jak oči mé je, Florencie, zhlídly

teď pýchou zřícené! jak slávou plály

vždy zlaté koule, nad tvojimi sídly!

</section>

<section>

Tak oněch předci rovněž dělávali,

jenž, biskupství když prázné, vnikše v sruby

se tučně v konsistoři krmívali.

</section>

<section>

Za prchajícím syčící rod hrubý

se vzmáhal, který beránkem je tomu,

kdo ukáže mu váček aneb zuby,

</section>

<section>

A z nízkého juž povznášel se domu,

že hněvem vzplanul Ubertin Donato,

když sňatkem stal se větví toho stromu.

</section>

<section>

A Caponsacco z Fiosole na to

juž přišel sem a bydlel na náměstí,

byl dobrý měšťan Giuda, Infangato.

</section>

<section>

Řeč moje pravdu ač podivnou věští,

tož vcházelo se branou v obvod malý,

jíž podle della Pera jmeno jesti.

</section>

<section>

Jenž barona se znakem vychloubali,

kterého jmeno, šlechtictví a sláva

v den Tomáše vždy novým leskem vzplály.

</section>

<section>

Od něho erb svůj dostali i práva,

ač onen, zlatou pruhu jenž má v znaku,

dnes nízké chátry soudruhem se stává.

</section>

<section>

Importuni, Gualterotti v tom luhu

juž byli, věř, že Borgu bez sousedů

byť zajisté šel pokoj lépe k duhu.

</section>

<section>

Dům, jenž zavinil vaši všecku bědu

tím hněvem spravedlivým, jenž vás zničil

a do vašeho plesu nalil jedu,

</section>

<section>

Byl ctěn a svými členy hojně klíčil.

Buondelmonte špatně´s jednal věru,

když v sňatek vejíti s ním jsi se příčil.

</section>

<section>

Co veselých, jenž teď dlí v smutku šeru,

by bylo, kdyby bůh ti dopřál Emu,

když poprv v města ty jsi vstoupil sféru.

</section>

<section>

Však musilo kamenu zřícenému,

jenž hlídá most, dát oběť město tvoje,

v dnech míru sledních vzdát se losu svému.

</section>

<section>

A s těmi rody strávil jsem dny svoje

a s jinými a ve takovém štěstí,

že nářků všech ucpány byly zdroje.

</section>

<section>

Lid slavný zřel jsem spravedlivý kvésti,

že neviděl jsem ani obrácenou

na oštěpu liliji domů nésti,

</section>

<section>

Ni sváry domácími zkrvácenou.

</section>
