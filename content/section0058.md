---
contentType: poetry
---

<section>

### Zpěv dvacátý

Zle proti lepší vůli válčí vůle;

tož k vůli němu, ale proti sobě,

jsem z vody vytáh’ houbu sytou z půle.

</section>

<section>

Já hnul se, vůdce za mnou nohy obě

klad’ v dráhu volnou podél skal, jak valy

se kráčí podél cimbuří. Ten v mdlobě

</section>

<section>

Lid, jemuž po kapkách jdou z očí žaly

pro zlo, jež nyní schvátilo svět celý,

se z oné příliš blížil kraji skály.

</section>

<section>

Ty stará vlčice! kéž kletby smělý

tě stihne hlas, nad všecku zvěř ty chtivá,

bezdný tvůj hlad jest, nestišený, vřelý!

</section>

<section>

Ó nebe, jehož kruhům mysl snivá

vždy změnu světských věcí připisuje,

kdy přijde ten, před nímž ta prchne lživá?

</section>

<section>

Náš sporý krok se zvolna pohybuje,

já na stíny zřím tomto na obvodu,

jich pláč a kvil v mé ucho zaletuje.

</section>

<section>

Tu: „Sladká Marie!“ na skalném schodu

před námi žalný hlas vzdych’ usedavě,

jak ženy kvílívají při porodu.

</section>

<section>

„A chudá byla’s,“ hlas dál mluvil lkavě,

„jak vidět na chlívě, kde břímě svaté

jsi složila, dřív zvyklé rajské slávě.“

</section>

<section>

— „Ctný Fabricie!“ zase v to se mate,

„ctnost s chudobou ti vítanější byla,

než s hříchem jmění velké, přebohaté!“ —

</section>

<section>

Mně slova tato tak se zalíbila,

že tiše dál jsem šel, bych o tom duchu

víc dozvěděl se, z jehož úst se lila.

</section>

<section>

O štědrosti zvěst zněla dále sluchu,

již Mikuláš ved’ dívky v cestu ctnosti,

když bída jejich došla k jeho uchu.

</section>

<section>

Ó duše, která s takou výmluvností

zde hlásáš dobro, kdo jsi, a proč chválu

ctnou obnovuješ s takou horlivostí?

</section>

<section>

Tvé vyznání, věř, nebude tik žalu,

až vrátím se, bych krátkou cestu žití

tam dokonal, jež chvátá k cíli v cvalu.“ —

</section>

<section>

— „Ne pro pomoc chci tobě povědíti,

již čekám, ale před smrtí že tvojí

tak velká milost boží v tobě svítí!

</section>

<section>

Jsem zlého stromu kořen, v stínu stojí

vše křesťanství mnou a jen zřídka bráti

se zdravé ovoce můž’ s větve mojí.

</section>

<section>

Byť mohly Douai, Gent, Lille, Brügge vstáti,

ty strestaly by ten strom zažehnaný!

Jenž soudíš vše, ó rač to udělati!

</section>

<section>

Na zemi Hugo Capet nazývaný,

Ludvíků otec, Filipů, jímž zase

v moc vlády otěže do rukou dány.

</section>

<section>

Řezníka Pařížského syn, v tom čase,

kdy vymřel králů rod — slyš tyto zvěsti —

z nichž poslední vzal šedivý šat na se,

</section>

<section>

Já vlády otěž tak jsem cítil v pěsti

a výboji jsem nabyl tolik slávy,

a mnoho přátel bylo k mému štěstí,

</section>

<section>

Že brzy dotkla syna mého hlavy

se ovdovělá koruna, s ním králů

pak oněch posvěcených začly davy.

</section>

<section>

Než velké věno z kraje Provencalů

stud všecken mojí čisté krvi vzalo,

zla prosta, sporou zasloužila chválu.

</section>

<section>

Však lží a násilím pak započalo

se loupit; Normandii za pokání

a Ponthieu a Gascogne k tomu bralo.

</section>

<section>

I přišel Karel do Vlach za pokání

tu zabil Konradina, Aquinského

pak poslal do nebe — též za pokání.

</section>

<section>

Čas krátký, vidím, Karla Francouzského

jiného přivede, abyste zřeli

a poznali jej lépe i lid jeho.

</section>

<section>

Bez zbraně přijde divoký a smělý,

jen Jidáše hrot v pěsti, jímž tak vládne,

že Florencii protkne jím břich celý.

</section>

<section>

Jen hřích a hanba, ale země žádné,

to jeho věno, čím je méně cení,

tím těžší pro něho a více pádné.

</section>

<section>

Jat z lodě stoupá třetí, vidím v snění,

svou dceru prodává, ó smlouva podlá!

jak lupiči když otrokyně mění.

</section>

<section>

Ó lakoto! co mohla víc tvá modla

nám učinit? což tak jsi můj rod jala,

že sotva o sebe se starat hodlá?

</section>

<section>

By vina minulá i příští zdála

se menší, lilji v Alagnu zřím táhnout,

by Krista v jeho Náměstku tam jala.

</section>

<section>

Zřím podruhé jej v šklebu žízní práhnout,

zřím žluč a ocet, zřím, jak lotři živí

se strojí zas na život jeho sáhnout.

</section>

<section>

Nového Piláta zřím, krvechtivý

jenž nenasycen svojí vjíždí lodí

bez dekretu v chrám jako lupič divý.

</section>

<section>

Ó Pane můj! Kdy chvíle ta se zrodí,

kdy pomsty dočekám se, která skryta

v tvém taji, tvému hněvu zalahodí?

</section>

<section>

O ducha nevěstě řeč, která kmitá

mým lkáním, jímž jsi obrátil se ke mně

o vysvětlení mnohé, věř, že skýtá

</section>

<section>

To jméno, naše modlitba, vždy jemně

nám útěchu, den dokud trvá; v notu

pak přejdou jinou, noc když vstane temně.

</section>

<section>

Nám Pygmalion, který pro lakotu

se lupičem stal, zrádcem a v tom hříchu

pro zlato přátel svých sáh’ po životu;

</section>

<section>

Nám v mysli tane Midas v nočním tichu,

my přemítáme jeho chtivé přání,

jak v strast jej vrhlo a všem věkům k smíchu.

</section>

<section>

Ku Achanu jde naše vzpomínání,

jenž ukrad’ kořisť, začež trestá v bolu

jej Josue i tady v hněvu vzplání.

</section>

<section>

Safiru s chotěm káráme pak spolu,

a chválíme rány Heliodora,

co v hanbě krouží stále po vrcholu

</section>

<section>

Polymnestor, jenž zabil Polydora

a naposledy křičí se zde: Crasse,

jak chutná tobě zlatá krmě sporá?

</section>

<section>

Tak v hlučném a zas v tichém díme hlase,

dle citu svého, jímž hlas náš se mění,

teď prudším krokem, volnějším teď zase.

</section>

<section>

Tož dobro, mluveno zde v světlo denní,

z mých pouze nešlo úst, jak se ti zdálo,

zde jiných neslyšel jsi hovoření.“

</section>

<section>

Již naše putování dál se bralo,

co nejvíc ujít volné cesty v snaze,

jak síle naší ujíti se dalo;

</section>

<section>

Tu cítil jsem, jak prudkém ve náraze

se chvěla hora, mráz na mne se řítil,

jak šel bych na popravu; věru, snáze

</section>

<section>

Kdys Delos těžké otřesení cítil,

než hnízdo Latona v něm sobě zděla,

když porod očí nebeských ji chytil.

</section>

<section>

Pak voláním z všech stran se hora chvěla,

že mistr přistoup’ řka mi s klidnou lící:

— „Nač strach, vždyť vede tě má ruka bdělá!“ —

</section>

<section>

Gloria in excelsis Deo všicci

tu zpívali, jak mohlo ucho moje

od bližších zlovit křik ten jásající.

</section>

<section>

My v pochybnosti naslouchali v stoje

jak pastýři, již první uslyšeli

ten zpěv, než přestal chvět se; nohy svoje

</section>

<section>

Ku pouti svaté dál jsme obraceli,

a na stíny, jež začly pláč svůj starý,

po zemi kolem jsme se rozhlíželi.

</section>

<section>

Ó ve mně po vědění silné žáry

mou nevědomostí tak nezaplály,

duch vzpomínáním je-li posud jarý,

</section>

<section>

Jak tenkrát v mojí mysli plápolaly;

já váhal ptáti se pro samé spěchy

a světlem nemoh’ být mně rozum malý.

</section>

<section>

I šel jsem plachý, snivý, bez útěchy.

</section>
