---
contentType: poetry
---

<section>

### Zpěv čtvrtý

Když plesu nás neb žalu schvátí střela,

tož sílu duše některou nám schvátí,

že v jednom citu soustředí se celá,

</section>

<section>

A jinam, zdá se, nemůž’ směřovati:

To pravím proti bludu, který praví,

že můž’ v nás duše vedle duše vzpláti.

</section>

<section>

Tak věc když zříš, neb slyšíš, jež nás baví,

nám duši poutá, že nad tím, jak chvátá

čas, ani již se člověk nezastaví.

</section>

<section>

Neb jinou silou duše jest zas jata,

a jiná síla to je, která slyší:

je tato volná, ona jaksi spjata.

</section>

<section>

V tom zkušenost jsem nabyl tady bližší,

co mluvil duch ten, slyše a se divě,

o půl sta stupňů plálo slunce vyšší

</section>

<section>

A já si toho nevšim’ na té nivě,

až všecky duše křikly na nás sborem:

„Zde najdete, co vede sem vás chtivě!“ —

</section>

<section>

Ba širší díru často rolník skorem

ucpává jedinou jen vidlí chrastí,

když hrozen hnědne, jak zde nad otvorem

</section>

<section>

Jsme stáli, který stezkou byl, kam klásti

své nohy začal vůdce; za ním volí

jít krok, jak dav ten zmizel od nás z části.

</section>

<section>

V San Leo jde se, stoupá se do Noli,

ba vylézti lze na hrot Bismantovy

vše nohama, leč tomu ke vrcholi

</section>

<section>

Se musí duše rozpnouti v let nový

na křídlech velké touhy, za průvodem,

jenž světlo mi a naděj vzbudil slovy.

</section>

<section>

A výše stoupali jsme skalin brodem

a trhlinou jsme spěli kolmých svahů

a po čtyřech jsme lezli každým schodem.

</section>

<section>

Když náspu toho na nejvyšším prahu

jsme stáli, sráz kde před námi byl šírý,

dím: „Kterou, mistře, zvolíš nyní dráhu?“

</section>

<section>

On: „Hleď, by neuhnul se krok tvůj sirý,

ni o píď, za mnou dále kráčej k hoře,

až přijde rádce, jemuž lze dát víry.“ —

</section>

<section>

Hrot stráně nestihl zrak na obzoře,

svah sráznější byl, než je přímá čára,

z půl kvadrantu do středu. Mne již hoře

</section>

<section>

A mdloba jaly a můj hlas jej kárá:

„Viz, otče sladký, nepočkáš-li, zhynu,

tvá pomoc když se o mne nepostará!“ —

</section>

<section>

— „Jen sem se dovleč ještě, drahý synu!“

Děl na výběžek ukazuje dálný,

jenž celou horu objímal jak v klínu.

</section>

<section>

Řeč jeho tak mi byla osten valný,

že pachtil jsem se vylézt ku vrcholu,

až pod nohou mi přec byl pás ten skalný.

</section>

<section>

Zde na chvilku jsme usednuli spolu,

zpět k východu jsme, odkud šli jsme, zřeli,

nač dívat se vždy těší. Potom dolů

</section>

<section>

Na břehu nejdřív naše zraky tkvěly,

pak na slunci; já s žasem pozoroval,

že z levé jeho svit nás raní vřelý.

</section>

<section>

Že divím se, hned Básník pochopoval,

jak zrak můj na vůz slunečný se šine,

jenž mezi nás a Sever vystupoval.

</section>

<section>

„By Castor s Polluxem“ — mi vlídně kyne —

„v zrcadla toho společnosti byli,

z kterého světlo výš i v dol se řine,

</section>

<section>

Tu zřel bys, rudý Zvěrokruh jak pílí

ku Medvědu, a kterak blíž mu krouží,

když z dráhy staré dál se neuchýlí.

</section>

<section>

Jak děje se to, zvěděti když touží

tvá mysl, představ sobě, v tomto kraji

že Sion s horou tou se v nebe hrouží,

</section>

<section>

Že oba spolu jeden obzor mají

ve různých hemisferách; tamo dráha,

jíž Faeton jeti nedoved’, se tají.

</section>

<section>

Od jedné strany onde právě sahá

jak tam od druhé, to-li uvážiti

se namáhá a touží tvoje snaha.“ —

</section>

<section>

— „O jistě, mistře,“ děl jsem, „nikdy v žití

tak jasně nechápal jsem pokynutí

tam právě, kde můj rozum mdlobu cítí.

</section>

<section>

Neb onen půlkruh hořejšího hnutí,

jenž v jedné vědě Aequatorem sluje,

jsa mezi sluncem, zimou bez pohnutí,

</section>

<section>

Zde proto ku severu ustupuje,

jak udáváš, byť třeba Hebraeové

jej zřeli, v teplé pásmo že se snuje.

</section>

<section>

Leč, chceš-li, touží zvědět moji snové,

jak daleko jít, neb svah dál se zvedá,

než oči mé jej stihnou v touze nové.“ —

</section>

<section>

On: „Také povahy je stráň ta šedá,

že zprvu vždycky těžká chodce schvátí,

leč další pochod tolik práce nedá,

</section>

<section>

Až příjemnou se bude tobě zdáti,

že snadné tobě bude vstupování,

jak lodi let, jež proudem se můž’ hnáti,

</section>

<section>

Pak v konec již se tato cesta sklání,

tam bude odpočinek tobě kynout,

to jistě vím, buď konec vyptávání.“ —

</section>

<section>

Jak přestala mu řeč ta s retů plynout,

hlas blízko nás zněl: „Snad o něco dříve

ty budeš musit sobě odpočinout!“

</section>

<section>

My obrátíce ihned oči chtivé

jsme v levo balvan zřeli obrovitý,

jenž naší péči ušel pozorlivé.

</section>

<section>

Tam dovlekli jsme se: Hle, zn ním skrytý

dav lidí stál, jsa ztajen v jeho stínu,

jak lenivostí když je člověk sytý.

</section>

<section>

Z nich jeden umdlen seděl v líném kynu,

svá kolena objímal, při čemž kryla

se jeho skloněná tvář v jeho klínu.

</section>

<section>

„Viz, sladký Pane,“ řeč má hovořila,

„jak tady tento línější být zdá se,

než kdyby lenost jeho sestrou byla.“ —

</section>

<section>

On obrátil se hned k nám po tom hlase

tvář toče trochu vzhůru po holeni

řka: „Kdyžs tak statný, vstoupej!“ Umlk’ zase.

</section>

<section>

Tu poznal jsem ho a přes unavení,

jež tížilo mi trochu oddychání,

jsem k němu šel a v tomto okamžení

</section>

<section>

On sotva trochu pozvedl svých skrání

řka: „Viděls dobře, kterak v levo šine

k nám slunce vůz a kterak se k nám sklání?“ —

</section>

<section>

Ta stručná slova a posuňky líné

rty moje trochu k smíchu rozehrály,

dím: „Belacquo, že tady v skrýši stinné

</section>

<section>

Dlíš, neželím tě, ale rci, proč halí

tě balvan? Čekáš vůdce uschovaný,

či náhle zas tě staré zvyky jaly?“ —

</section>

<section>

On: „Bratře, k čemu hnát se udýchaný?

Mně nedopřál by dojíti k muk prahu

pták Boží, který hlídá tam vchod brány,

</section>

<section>

Jak dlouho žil jsem, tak nebe svou dráhu

obcházet musí mimo tuto říši,

neb odkládal jsem po pokání snahu;

</section>

<section>

Když modlitba mi v pomoc nepřispíši,

jdouc ze srdce, jež trvá ve milosti:

Co jiná, kterou v nebi neuslyší?“ —

</section>

<section>

A přede mnou již Básník s horlivostí

spěl ku předu řka: „S poledníkem splývá

již slunce, na břehu se stíny hostí,

</section>

<section>

Tam nohou svou noc Marokko již skrývá!“

</section>
