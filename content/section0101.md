---
contentType: prose
---

<section>

### Zpěv třicátý

Snad šest tisíc mil od nás v růžném planí

začíná šestá hodina a stíny

své tento svět juž v rovnou plochu sklání.

Střed nebes když se ztrácí do hlubiny,

a taký jest, že mnohou hvězdu schvátí,

svit kteréž k nám až neproniká siný:

A slunce nejjasnější služka pláti

kdy začne, nebe tak se uzavírá,

že hvězdy se až na jitřenku tratí:

Tak onen triumf nebes zvolna zmírá

kol bodu toho, jenž mne zraku zbavil,

jenž tím se zdá být uzavřen, co svírá.

Ten triumf ve vlastním se žáru strávil;

a stejně láskou jako oslněním

jsem u své paní zrakem svým se stavil.

Co o ní pověděl jsem juž svým pěním,

bych v jednu mohl chválu zahrnouti,

by málo bylo, jak ji nyní cením.

Neb krása, k níž jsem mohl oko pnouti,

vše meze přesahá, ba řek bych krátce,

ji celou lze jen v Tvůrci obsáhnouti.

V tom vyznávám jsem přemožený sladce,

víc nežli komik aneb tragéd cítí

se přemoženým v úlohy své látce.

Neb jako paprsk slunce v zraku vznítí

mohutné chvění, tak vzpomínka milá

na úsměv ten mou duši v zmatek řítí.

Od prvního dne, když mně objevila

se v žití její tvář, až k chvíli této

má báseň vždycky za ní pospíšila.

Však nyní její krásy zářné leto

mne přemohlo, je píseň nevypraví,

jak to, co umělci je v duši seto.

A lepší o něm podati vám zprávy,

to rád juž přenechávám troubě jiné,

má končí juž svůj úkol namahavý.

A vůdce hlasem, posuňkem mi kyne:

„My vyšli jsme juž z nejvěčího těla,

náš krok se v nebes čisté světlo šine

Ku světlu ducha, které rozechvěla

jen láska plesná k dobru pravdivému

v slasť, která v slasti sotva rovné měla.

Tu ráje obě vojska zraku tvému

se objeví a jedno v takém tvaru,

v němž dostaví se jednou k soudu zlému.“

Jak zraku duchové při silném žáru

se rozprchnou, že oko sílu ztratí,

i mohutné zřít předměty, tak v čáru

Zřím kolem sebe živé světlo pláti,

to v planoucí svůj závoj vše mi tají,

že kolem nic jsem nemoh rozeznati.

„Vždy láska, která toto nebe skájí,

tak počíná zde vždycky k svému blahu,

že svícny světlům upraví, v nichž plají.“

A sotva krátkých slov těch slyším vláhu,

juž cítím, kterak nad svou sílu z místa

jsem povznesen a k poslednímu prahu.

A zraku bystřina mi náhle čistá

se otevřela, tak že každé světlo

má zornice juž pojmouti se chystá.

Jak řeka světlo před mým zrakem letlo

a plálo leskem ve dvou břehů loubí,

na kterých jaro divuplně kvetlo.

A z řeky vidím jiskry plát, jak snoubí

se s květy v jejich padajíce kalich,

jak rubíny, jež zlato živé vroubí.

Ve vůních jakby zpití neustálých

zpět klesaly v to zřídlo, jedny výše

a druhé dolů ve hrách neskonalých.

„Ta touha, jež tě pálíc vede v říše

neznámé, abys o nich nabyl zvěsti,

čím roste výš, tím líbí se mi spíše.

Leč musíš doušek této vody vznésti

k svým rtům, než taková se žízeň skojí.“

(Dí slunce očí mých a moje štěstí

A dále): „Řeka v těch topasů roji,

jež jdou a mizí, a ten smích kol v trávě

jsou stinné předmluvy jen pravdy svojí.

Ne v sobě že by jevily se tmavě,

leč chyba tady je na tvojí straně,

že nevznáší se zrak tvůj k také slávě.“

Tak dítě prudce nepovznese skráně

a k prsu netočí se v probuzení,

když v spánku zpozdilo se, odhodlaně

Bych z očí zrcadla si dělal v okamžení

jak obrátil jsem hlavu k vlně svaté,

jež proudí k duší lidských posvěcení.

Jak dotklo se jen moje víčko vzňaté

té vody, zdála se mi délka její,

že v okrouhlost se mění; častokráte

Jak lidé, v larvách jenž se procházejí

se jiní zdají, když háv cizí složí,

jenž kuklí jejich dřív byl obličeji:

Tak plameny a květiny se množí

ku kvasu věčímu, že náhle kýval

mi v celé slávě obojí dvůr Boží!

O jase Boha, kterým jsem se díval

na říše pravé triumf slavný, krásný,

dej sílu, abych co jsem viděl, zpíval!

Tam zářný svit se stkví, kterým jest jasný

tvůrce tvoru, který pouze v míru,

když patřiti smí na něho, je šťastný.

A v kruhu roztáčí se v prudkém víru,

že v objemu svém mohlo volným pasem

by slunci být, jenž vládne všehomíru.

Jest bytost jeho celá tkaná jasem,

od primum mobile jenž odrážený

tam čerpá sílu, jež mne plní žasem.

Jak vršek patou v rybník potopený

se zhlíží v něm, jak chtěl by vidět květy

a stromy hojně jak jest vyzdobený:

Tak všechněch, jichž se vznesli k nebi lety,

víc nežli na tisíci stupních úže

nad světlem v kole tísnily se čety.

Nejnižší stupeň když pojmouti může

juž také světlo, jaká plnost jeho

plá na nejzazších listech této růže?!

Já v dálku nepustil let zraku svého

ni do výšky, mé oko všecko zírá,

i jakost, mnohost plesu nesmírného.

Nic blízkost nedá, dálka neubírá,

neb tamo kde Bůh bezprostředně vládne,

tam přirozený zákon každý zmírá.

V střed žlutý této věčné růže ladné

jež šíří, stupňuje se, voní v slávu

večnému Slunci, které stále mládne.

Jak toho, který mlčí a přec zprávu

by čerpal rád, mne Beatrice táhla

řkouc: „Jaký tady zástup bílých hávů!“

Viz obec naši, jak jest neobsáhlá,

viz naše trůny, jak jsou plny kolem!

Těch málo, po nichž naše chuť by práhla.

Na velký trůn, na kterém posud holém

jest koruna, kam patříš neustále,

dřív nežli s tímto spřátelíš se stolem,

Kdys duše sedne velikého krále,

tož Jindřicha, jenž přijde, Itálii

by ku ochraně povstal nenadále.

Však slepá hamižnost vás příliš zpíjí,

že jako děti jste, jež mrou juž hlady

a přece chůvu zahánějí, bijí.

Na božím soudě domůže se vlády

pak člověk, který zřejmě ani v taji

s ním nepůjde touž cestou; jeho spády

Bůh zruší, takže krátce potrvají;

Bůh s úřadu jej svrhne v sluje děsné,

kde Šimon se a svatokupci kají,

Čímž z Alagny ten mnohem hlouběj klesne.

</section>
