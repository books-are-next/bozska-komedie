---
contentType: prose
---

<section>

### Zpěv dvacátý druhý

Jsa děsem schvácen k svojí průvodkyni

jsem obrátil se, jak to dítě k tomu,

jenž důvěry mu nejvíc vlívá, činí.

</section>

<section>

A tato, máť jak děcka na pohromu,

jež bledé bez dechu ji volá, hlasem

svým vzmužujíc je, rychle chvátá z domu,

</section>

<section>

Mi děla: „Což pak nevíš, nebe jasem

že procházíš a že je svatá zcela

jsouc pravé horlivosti spjato pasem?

</section>

<section>

Jak píseň – uvaž to tvá mysl smělá –

a úsměv můj by tebe proměnily,

když vřava hlasů tak tě rozechvěla;

</section>

<section>

Jich prosby kdyby tobě zřejmy byly,

pak pomsta teprv byla by ti známa,

již uvidíš, než smrt se k tobě schýlí.

</section>

<section>

Meč nebes v ráně své se neoklamá,

ne záhy, pozdě ne, jak tomu zdá se,

jejž trýzní naděj nebo bázeň sama.

</section>

<section>

Však jinam obrať oči svoje zase,

neb uzříš slavných duchů jinou řadu,

když poslechneš mou radu v brzkém čase.“

</section>

<section>

Jak chtěla, jinam cíl svým očím kladu

a malých sfér sto zřím, jež září svojí

na vzájem vlastní zvyšovaly vnadu.

</section>

<section>

I stál jsem tady jako onen stojí,

kdo osten zvědavosti potlačuje

a pro předmětů mnohost ptát se bojí.

</section>

<section>

A největší, jež nejvíc paprskuje,

z těch perel, vidím, jak se ke mně blíží

mou zkojit zvědavost se obětuje.

</section>

<section>

Z ní slyšel jsem: „Byťs mohl bez obtíží

jak já zřít lásku, která ve nás plane,

svou myšlénku bys vyřk’ i co tě tíži.

</section>

<section>

Leč v pouti k nebes výši tebou ždané

by čekání tě nezdrželo záhy,

má odpověď na myšlénku tvou skane.

</section>

<section>

Ten vrch, Cassino hostí jeho svahy,

byl navštivován na vrcholi svojím

čeládkou sklamanou a zlými vrahy.

</section>

<section>

Já první vynesl tam, jenž tu stojím,

zvěsť Onoho, jenž pravda snesl k zemi,

jíž jasem tady povznešen se kojím.

</section>

<section>

A milost rozlila se ručejemi

na hlavu mou, že z jarma modloslužby

jsem vytáh kraj ten chodě vesnicemi.

</section>

<section>

A drahá světla nebeské té kružby

též v přemítání žila, svaté plody

a květy nesly plamenné jich tužby.

</section>

<section>

Zde Romuald i Makarius, rody

zde bratrů vidíš mojich v monastýru,

jenž hruď i krok před světa střehli svody.“

</section>

<section>

Já na to: „Láska, jejíž plnou míru

mi jevíš v řeči své a ve svém zraku,

jež kyne mi v ohnivém vašem víru,

</section>

<section>

Mne jímá důvěrou, že bez rozpaku,

jak před sluncem se růže otevírá

když rozvíjí se, jak jen může; z mraku

</section>

<section>

Mých pochyb, otče, veď mne, dej ať zírá,

ač jestli hodna toho, duše moje

v tvář tvoji, kterou halí jasnost čirá!“

</section>

<section>

On: „Bratře, vznešené to přání tvoje

to vyplní se až v posledním kruhu,

kde každé, i mé, v své se vrací zdroje.

</section>

<section>

Tam uzrá touha každičkého kruhu

jsouc úplná, neb všecky částky spolu

dli od věku kde byly juž, můj druhu.

</section>

<section>

A nemá prostorů a nemá pólů,

a žebřík náš ten přímo až k ni čelí,

čímž pohled tvůj zří vzdálenou ji v bolu.

</section>

<section>

Tam patriarcha Jakub viděl skvělý

že ústí konec jeho, v oné chvíli,

kdy Andělové po něm v lesku spěli.

</section>

<section>

Leč nyní, aby po něm vystoupili,

kdo nohou hne? a věty mého řádu

jsou dobré, aby s pergameny shnily.

</section>

<section>

Zdi, opatství jež byly, skrýše hadů

a lupičů jsou, kutny však jsou žoky,

z nichž zkažená čpí mouka plna smradu.

</section>

<section>

Lichvářství proti bohu hříšné kroky

tak neobrací, jak ty plody, jimi

hruď mnichů šílí juž po mnohé roky.

</section>

<section>

Co církev má, těm patří, prosebnými

jenž hlasy „pro Bůh“ lkají, nemá vzato

být přátely a parasity zlými.

</section>

<section>

Jest lidské tělo bludem těžce spjato,

že od duběnky čas až ku žaludu

dobrému začátku je malý. Zlato

</section>

<section>

Ni stříbro neměl Petr a já v trudu

jsem začal modlením a dlouhým postem,

František pokorou řád proti bludu.

</section>

<section>

A setrváš-li při počátku prostém,

a uzříš-li, kam došlo to v jich pýše,

zříš bílé černému jak bylo mostem.

</section>

<section>

Že Jordán obrátil se, mořská říše

že couvla nazpět podle Boha přání,

než pomoc tady, větší div je spíše.

</section>

<section>

Děl, mezi druhy vstoupil z nenadání,

sbor svatý sevřel se a pak se vzchopil

a povzlet vzhůru jak vichřice vání.

</section>

<section>

Jak sladké paní kyn bych nepochopil,

jímž kynula mi výše ku žebříku,

stou vůli v její sílu hned jsem stopil.

</section>

<section>

Zde, stoupati a scházet kde je v zvyku,

tak rychlý vzmach se nestal přirozeně,

jak já se během vznesl v tomto mžiku.

</section>

<section>

Kéž čtenáři se vrátím oslaveně

v ten slavný pochod, k vůli němuž vina

svou pykám v hruď se bije rozhorleně,

</section>

<section>

Prst z ohně nevytán bys v takém kynu,

jak znamení jsem viděl, jež za býkem,

a rázem v jeho octnul jsem se klínu.

</section>

<section>

„Ó slavné hvězdy, světla, volám mžikem,

vy silou nadané, jen vaším darem

jest celý duch můj, vyznávám to s díkem.

</section>

<section>

Pod vámi zrozen byl i stížen zmarem

ten otec všeho smrtelného žití,

když poprv rodný vzduch mne blažil čarem;

</section>

<section>

Když vstoupiti v kruh váš mně milost svítí,

v ten vznešený kruh, jímž se otáčíte,

zas souzeno mi v luh váš sestoupiti.

</section>

<section>

K vám letí duše mojí vzdechy skryté,

a v úctě prosím dodejte mi síly

ku cíli, jenž mne táhne k pouti hbité.“

</section>

<section>

„Tvá pouť se k poslednímu blaha chýlí,

zas Beatrice začla, potřeba je,

by oči tvé co nejjasnější byly.

</section>

<section>

A než se dále vhloubíš v tyto kraje,

hleď ještě jednou dolů, viz co světa

pod nohama ve hlubinách ti taje.

</section>

<section>

Ať rozkoš nejvyšší v tvé duši zkvétá,

bys k vítěznému přidružil se davu,

jenž vesel tím ethera kruhem létá.“

</section>

<section>

Sfér sedmí věncem naklonil jsem hlavu

a zřel jsem v hloubi kouli malou plouti,

že usmál jsem se, jak je v bídném stavu.

</section>

<section>

A ten úsudek nejlepším můž slouti,

kdo pohrdá jí, výtečným ten sluje,

kdo po vyšším jen snaží ducha pnouti.

</section>

<section>

Já dceru Latóny zřel, v záři pluje

bez stínu, který dokladem mi býval,

že řidší tu, tam hustší poletuje.

</section>

<section>

A pohled tvého syna zde mi kýval

Hyperione, já jej snes, jak s Mají

Diony kolem něho vír tu splýval.

</section>

<section>

Pak ztlumené mi svity ve zrak hrají,

to Joviš, mezi otcem, mezi synem

jak mění místa, oči poznávají.

</section>

<section>

Všech sedm viděl jsem tu jedním kynem

v jich velkosti a ve rychlosti stálé,

na různých drahách nepokrytých stínem.

</section>

<section>

A místo, s nímž se pyšníváme, malé

jsem viděl s vrchy, s doly jak se točí,

ve kruhu blíženců tak v letu dále:

</section>

<section>

I obrátil jsem k sličným očím oči.

</section>
