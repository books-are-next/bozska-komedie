---
contentType: poetry
---

<section>

### Zpěv devatenáctý

Ó kouzelníku Šimone, ó kleté

ty družstvo! Vy, již Boha věci svaté

jen dobru zasnoubené kuplujete

</section>

<section>

Za věci světské stříbrné i zlaté:

teď čas je, o vás aby trouba zněla,

neb v třetí sluji místo trestu máte!

</section>

<section>

K druhému hrobu naše cesta spěla

až k tomu místu, skála nakloněná

kde zrovna nad prostředkem hrobu čněla.

</section>

<section>

Ó božská Moudrosti, jak vyvýšená

jsi v nebi, zemi, ba i v pekla luhu,

jak síla tvá jest správně rozdělená!

</section>

<section>

Já na dně skálu zřel, stěn v každém pruhu,

děr pln byl její kámen sesinalý,

vše stejné šířky, všecky formy kruhu.

</section>

<section>

Ni větší ani menší se mi zdály,

než ty, jež jsou v mém krásném svatém Janě,

by křtící kněží na dně jejich stáli.

</section>

<section>

Před málo lety jednu z nich já maně,

když dítě dusilo se, rozbil smělý,

to svědectví buď mojí ku obraně.

</section>

<section>

Všem hříšníkům z děr tady nohy čněly

a hnáty holé až ku lýtka kraji,

vše údy ostatní však v skále tkvěly.

</section>

<section>

Všem chodidla dvě divým žárem plají.

čímž klouby tak se cukají a točí,

že lýčí, provaz, všecko přetrhají.

</section>

<section>

Jak u věci, jež olejem se smočí,

se plamínek jen na povrchu nese:

od paty k prstům žár zde zrak můj zočí.

</section>

<section>

„Kdo, mistře, ten jest, jenž se tamo třese,

víc zuří než ti, co s ním trpí spolu,

jej červenější ssaje žár, jak hne se?"

</section>

<section>

A mistr: „Chceš-li, snesu tebe dolů,

až tam, kde v hloub se skaliska svah chýlí,

sám o sobě ti poví i svém bolu."

</section>

<section>

A já: „Tvé vůle kyn mně stejně milý,

ty's pán, ty víš, má vůle s tvojí kráčí,

ty víš, co zamlčím též v každé chvíli."

</section>

<section>

Ku hrázi čtvrté přišli jsme; tu stáčí

se směrem v levo pouť má v tichém kroku

k dnu plnému děr, jež nám sotva stačí.

</section>

<section>

Můj dobrý mistr nesundal mne s boku, 

dokud mne k díře toho nedopravil, 

jenž nohami tu plakal v slzí toku.

</section>

<section>

„Kdo jsi, ó duše bídná?“ – Já jsem pravil, – 

– „jak vražený kůl nohama čníš k výši, 

ó můžeš-li, mluv!“ – Já se pozastavil,

</section>

<section>

A stál jsem jako mnich, jenž zpověď slyší, 

jejž nazpět volá vrah z pol zahrabaný, 

a doufá, tím že smrt svou neuspíší.

</section>

<section>

„Ty’s tady již?“ On výkřik‘ rozhněvaný, 

„ty’s, Bonifáci, zde již? Čas tvůj není, 

o roků pár jsem věštbou oklamaný.

</section>

<section>

Tak brzy to tě nasytilo jmění,

pro které podvodem jsi krásnou paní 

tak směle získav vydal v pohanění?“

</section>

<section>

Já tvářil se, jak oni, z nenadání 

jimž dána odpověď, jak ku posměchu“

ji nechápouce stojí ve zdráhání. 

</section>

<section>

Tu pravil Virgil: „Rei mu bez oddechu: 

Ten nejsem, jejž jsi, duše, vítat chtěla!“

I řek‘ jsem, co mi uloženo v spěchu. 

</section>

<section>

Tu duch své nohy obě zkroutil zcela, 

lkal, plačtivým mně odpovídal hlasem: 

„Nuž rci, co na mně žádá řec tvá smělá? 

</section>

<section>

Když záleží ti zvěděti, kdo já jsem,

že’s proto vstoupil v skalný důl ten tmavý, 

věz, mne plášť velký kryl před krátkým časem:

</section>

<section>

Jsa medvědice opravdu syn pravý, 

já cpal, bych medvídky jen zvýšil slávou, 

tam zlato v měch, zde sebe v pytel žhavý. 

</section>

<section>

Mí předchůdcové zde pod mojí hlavou 

se kryjí spěchováni v této skále, 

též zprznili se simonií žravou. 

</section>

<section>

Tam rovněž spadnu, soudruh v jejich žale, 

až přijde ten, na nějž jsem hádal v tobě, 

když zeptal jsem se tebe nenadále. 

</section>

<section>

Však nebude v tak dlouhé lkát zde době, 

co já tu vražen hlavou dolů hynu, 

tak nebude si pálit paty obě, 

</section>

<section>

Neb po něm bez zákona, horších činů 

zde od západu pastýř vyskytne se, 

jej i mne tento skryje ve svém stínu. 

</section>

<section>

To nový Jason, o němž v bibli čte se,

jak tomu jeho král, tak milostivý 

mu bude, Francie kdo žezlo nese.“ –

</section>

<section>

Zda příliš tu jsem nebyl odvážlivý, 

já nevím, v odvet když jsem tak se hádal: 

„Aj, rci mi, na mnoho-li zlata chtivý 

</section>

<section>

Byl Spasitel, když v ruce Petra skládal 

své klíče? Jistě k němu se obrátil, 

jen ,Následuj mne!‘ bylo vše, co žádal. 

</section>

<section>

Co Petrovi a apoštolům platil

před volbou Matěj stříbra nebo zlata 

za místo, které bídný Jidáš ztratil? 

</section>

<section>

Nuž dobře se ti děje, duše klatá,

jen hříšně vyzískaný groš hleď skryti,

jímž proti Karlu tak jsi byla vzňata!

</section>

<section>

A by mi nemusila v cestě býti

k nejvyšším klíčům úcta svrchovaná.

jež druhdy nosil's ve veselém žití:

</section>

<section>

Víc hřímala by řeč má rozhněvaná,

neb vaše lakota svět celý kalí,

zlo zvýšeno jest a ctnost pošlapaná.

</section>

<section>

Vás pastýře měl v mysli Jan, když v dáli

zřel onu, která sedí nad vodami

a nevěstka se všemi líhá králi;

</section>

<section>

Jež narozena sedmi se hlavami,

jež rohy, počtem deset, měla vzpjaté,

choť její dokud žitím ctným byl známý.

</section>

<section>

Váš Bůh jsou věci stříbrné a zlaté,

vy, pohani, to jiný rozdíl není,

ti jednoho, vy na sta bohů máte.

</section>

<section>

Ó Konstantine, ne tvé obrácení,

však dar tvůj jakému zlu matkou býval,

jímž tebou přišel poprv papež k jmění;" -

</section>

<section>

A mezi tím, co tak jsem jemu zpíval,

on chodidly tlouk', mrskal vzhůru jimi,

buď svědomí, buď vztek mu duši zrýval.

</section>

<section>

Můj vůdce spokojen byl, skojenými

rty naslouchal a tuším, všecko schválil,

co pronesl jsem slovy pravdivými.

</section>

<section>

Pak pažemi mne chyť, svým tělem halil,

mne na svých ňadrech držel v rovnováze,

a cestou, kterou přišel, pak se vzdálil.

</section>

<section>

Mne tiskna k sobě nes' mne bez nesnáze,

až dospěl strmé stěny ku vrcholu,

jež tvoří k páté přechod z čtvrté hráze.

</section>

<section>

Zde složil milé břímě mile dolů,

ač tak byl příkrý kolmý svah té skály,

že kozám byl by těžkou stezkou; spolu

</section>

<section>

Nám údol jiný zjevil se pak v dáli.

</section>
