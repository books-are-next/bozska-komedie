<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 0px; margin: 0px;}
  h1.sgc-1 {text-align: center;}
  h3.sgc-2 {text-align: normal}
  /*]]>*/
  </style>
</head>

<body>
  <h3 class="sgc-2" id="heading_id_2">Zpěv dvanáctý</h3>

  <p>Kde sestoupli jsme, břeh byl skalinatý</p>

  <p>a hrůza tak pro toho, jenž zde, zela,</p>

  <p>že každý zrak byl ztrnul děsem jatý.</p>

  <p>&nbsp;</p>

  <p>Jak ona skalná troska, která sjela</p>

  <p>tam u Tridentu střemhlav do Adiže,</p>

  <p>buď podemletím, buď že zem se chvěla;</p>

  <p>&nbsp;</p>

  <p>Neb od vršku, zkad sunula se níže,</p>

  <p>až ku rovině tak jest kolmá skála,</p>

  <p>že slézti dolů nelze bez obtíže:</p>

  <p>&nbsp;</p>

  <p>Tak naše cesta s tesů těch se dála,</p>

  <p>tu hle, kde trčel zbořený val tmavý,</p>

  <p>na výši jeho hanba Krety stála,</p>

  <p>&nbsp;</p>

  <p>Počata druhdy z nastrojené krávy.</p>

  <p>Jak spatřil nás ten netvor, kousal sebe</p>

  <p>jak ten, jejž vzteku vnitřní oheň tráví.</p>

  <p>&nbsp;</p>

  <p>Můj mudřec k němu: „Snad tě hrůza střebe,</p>

  <p>mníš, z Athen vévoda že krok sem stáčí,</p>

  <p>jenž na světě tam kdysi zabil tebe?</p>

  <p>&nbsp;</p>

  <p>Pryč, netvore, neb ten k věčnému plači</p>

  <p>tvou sestrou naveden jsa nepřichází;</p>

  <p>by poznal vaše tresty, on sem kráčí.</p>

  <p>&nbsp;</p>

  <p>A jako býk se utrhne, když srazí</p>

  <p>jej smrtící ráz k zemi, v před se řítí,</p>

  <p>jít nemůže, jen sem tam sebou hází:</p>

  <p>&nbsp;</p>

  <p>Na Minotaura tak nám bylo zříti.</p>

  <p>V tom vůdce: „Obrať ku stezce krok smůly,</p>

  <p>neb dokud zuří, dobře můžeš sjíti."</p>

  <p>&nbsp;</p>

  <p>A tak jsme dále mořem trosek spěli</p>

  <p>po úzké stezce dále přes kameny,</p>

  <p>jež novou tíží kroků mých se chvěly.</p>

  <p>&nbsp;</p>

  <p>Já v dumách kráčel. On: „Snad zamyšlený</p>

  <p>jsi nad těmito troskami, jež chrání</p>

  <p>ten zvířecí vztek mnou teď zkonejšený?</p>

  <p>&nbsp;</p>

  <p>Věz tedy, když jsem poprv v pekel plání</p>

  <p>se spustil, tyto skály v tmavém luhu</p>

  <p>zde nezdrceny s pyšnou stály skrání.</p>

  <p>&nbsp;</p>

  <p>Leč krátce před tím, dobře-li můj druhu</p>

  <p>si vzpomínám, než Ten přišel, jenž Ditu</p>

  <p>vzal velkou kořisť z hořejšího kruhu,</p>

  <p>&nbsp;</p>

  <p>Ten hrůzný dol se v takém zatřás' chvitu,</p>

  <p>že zdálo se mi, jak by Vesmír vznítil</p>

  <p>se láskou, v kterémž, jak mní mnohý, citu</p>

  <p>&nbsp;</p>

  <p>Svět často v chaos zvrácen, jak ji cítil:</p>

  <p>a tenkrát rovněž hřbet té staré skály</p>

  <p>jak zde i jinde v ruina se zřítil.</p>

  <p>&nbsp;</p>

  <p>Leč upři v údol zrak, hle, jak se valí</p>

  <p>k nám krve proud, v kterém se každý vaří,</p>

  <p>kdo násilím bližního svého šálí."</p>

  <p>&nbsp;</p>

  <p>Ó hltavosti, vzteku, vám se zdaří</p>

  <p>být ostnem, dokavad jsme krátce živi,</p>

  <p>a věčnost nás pak takou lázní daří!</p>

  <p>&nbsp;</p>

  <p>Tu široký zřím v kruhu příkop křivý,</p>

  <p>ten objímá té pláně okruh celý,</p>

  <p>jak udal dřív mi vůdce spolehlivý.</p>

  <p>&nbsp;</p>

  <p>A mezi ním a skalní stěnou jeli</p>

  <p>Kentauři řadou v šípů břitkých v broji,</p>

  <p>jak na světě když na lov druhdy spěli.</p>

  <p>&nbsp;</p>

  <p>Jak uzřeli nás, ihned každý stojí,</p>

  <p>tři od tlupy se oddělili s luky,</p>

  <p>a s šípy vybranými k nám se rojí.</p>

  <p>&nbsp;</p>

  <p>A jeden křičel z dálky: „V jaké muky</p>

  <p>sem přicházíte po tom strmém srázu,</p>

  <p>tam odtud mluvte, neb šíp pustím z ruky."</p>

  <p>&nbsp;</p>

  <p>Děl mistr jemu: „Odpověď dám v rázu</p>

  <p>tam Chironovi blíž u břehu kraje;</p>

  <p>tvá prudká mysl vždy strojila zkázu.</p>

  <p>&nbsp;</p>

  <p>To Nessus jest," děl, mne se dotýkaje,</p>

  <p>„jenž mřel pro Dejaniru, krásnou paní,</p>

  <p>sám ze sebe svou pomstu utkávaje.</p>

  <p>&nbsp;</p>

  <p>Z nich prostřední, jenž k prsoum oko sklání,</p>

  <p>jest Chiron, Achillea pěstoun milý,</p>

  <p>pak Folus, strašlivý tak v hněvu vzplání.</p>

  <p>&nbsp;</p>

  <p>Po tisících kol příkopů jich pílí,</p>

  <p>a po duších, jež z krve víc se vzpjaly,</p>

  <p>než dovolí jich vina, ruče střílí."</p>

  <p>&nbsp;</p>

  <p>My k čilé zvěři blížili se z dáli,</p>

  <p>vzal Chiron šíp a vrubem nazdvihuje</p>

  <p>vous strká za své čelisti a balí.</p>

  <p>&nbsp;</p>

  <p>A hluboká svá ústa odhaluje</p>

  <p>dí k soudruhům: „Ten, vzadu jenž se tají,</p>

  <p>jak čeho tkne se, vše se pohybuje,</p>

  <p>&nbsp;</p>

  <p>To nohy mrtvých tady nedělají."</p>

  <p>Můj vůdce dobrý, jenž mu k ňadrům sahá,</p>

  <p>kde oboje se těla dotýkají, dí:</p>

  <p>&nbsp;</p>

  <p>„Ovšem žije a mnou jemu dráha</p>

  <p>má ukázána býti mezi stíny.</p>

  <p>sem nutnost vedla jej, ne choutky snaha.</p>

  <p>&nbsp;</p>

  <p>Od zpěvů Halleluja do hlubiny</p>

  <p>jež sešla, úřad nový svěřila mi:</p>

  <p>on není lupič, já nejsem duch viny;</p>

  <p>&nbsp;</p>

  <p>Leč silou tou, jež krok můj skalinami</p>

  <p>zde vodí, prosím, jednoho k té pouti</p>

  <p>dej z tvého davu, ať jde vůdcem s námi.</p>

  <p>&nbsp;</p>

  <p>Ať ukáže, kde brod lze proniknouti</p>

  <p>a toho na hřbet vloží ku ochraně,</p>

  <p>neb není duch, jenž vzduchem moh' by plouti."</p>

  <p>&nbsp;</p>

  <p>Tu Chiron k pravé skláněje se straně</p>

  <p>děl k Nessovi: „Zpět jdi a chraň je bdělý</p>

  <p>před jiných davy, jestli vrazíš na ně."</p>

  <p>&nbsp;</p>

  <p>Tak s jistým průvodem jsme dále spěli</p>

  <p>po zátoky té krvorudé lemu,</p>

  <p>zkad uvařených hlasné nářky zněly.</p>

  <p>&nbsp;</p>

  <p>Zde lid jsem spatřil, až k obočí svému</p>

  <p>tkvěl v krvi: „Tyrani hle, Kentaur praví,</p>

  <p>již zvykli krvi a loupení všemu.</p>

  <p>&nbsp;</p>

  <p>Zde s Alexandrem Dyonis lká dravý</p>

  <p>nad zločiny, jichž nelze odpustiti,</p>

  <p>když Sicílii tížil v dnech své správy.</p>

  <p>&nbsp;</p>

  <p>Tam čelo můžeš s černým vlasem zříti,</p>

  <p>to Ezzelin, a druhé s plavým vlasem,</p>

  <p>to z Este Obizzo, jichž v skutku v žití</p>

  <p>&nbsp;</p>

  <p>Syn zbůjník zabil." K básníkovi s žasem</p>

  <p>já obrátil se, leč on ke mně pravil:</p>

  <p>„Ten buď zde prvním tobě, druhý já jsem."</p>

  <p>&nbsp;</p>

  <p>Pak trochu dále na své pouti stavil</p>

  <p>se Kentaur u lidu, jejž pouze k chřtánu</p>

  <p>ten řeřavý proud víru toho trávil.</p>

  <p>&nbsp;</p>

  <p>Pak ukázal stín skrytý v jednu stranu: -</p>

  <p>Ten v srdce, nad Temží jež posud slaví,</p>

  <p>ve lůně Boha smrtelnou vbod' ránu."</p>

  <p>&nbsp;</p>

  <p>Pak jiné zřel jsem, kteří z proudu hlavy</p>

  <p>i s celým trupem výše povznášeli,</p>

  <p>a mnohé znal jsem mezi těmi davy.</p>

  <p>&nbsp;</p>

  <p>A mělčí vždy a mělčí byl ten ztmělý</p>

  <p>proud krve, pouze nohy všem pokrýval,</p>

  <p>až tu byl brod, kde přejíti jsme měli.</p>

  <p>&nbsp;</p>

  <p>„Jak viděl's" — s retů Kentaurových splýval</p>

  <p>teď hovor, — že jest mělčí bahno kalné</p>

  <p>na straně té, chci, abys věřil, příval</p>

  <p>&nbsp;</p>

  <p>Že tam dno tvoří hlubší víc a valné,</p>

  <p>až s oním místem kruhem se zas spojí,</p>

  <p>kde tyranství lká věčně v bědě žalné:</p>

  <p>&nbsp;</p>

  <p>Neb spravedlnost božská muky strojí</p>

  <p>tam Attilovi, jenž byl bičem světa,</p>

  <p>a s Pyrrhem Sextovi, a v palném zdroji</p>

  <p>&nbsp;</p>

  <p>Tam slzy nutí těm po věčná léta,</p>

  <p>již po silnicích tolik loupežili,</p>

  <p>tož Rinieru Pazzo i z Corneta." —</p>

  <p>&nbsp;</p>

  <p>Zpět obrátiv se brodem spěl touž chvílí.</p>
</body>
</html>
