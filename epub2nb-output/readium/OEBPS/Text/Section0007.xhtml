<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 0px; margin: 0px;}
  h1.sgc-1 {text-align: center;}
  h3.sgc-2 {text-align: normal}
  /*]]>*/
  </style>
</head>

<body>
  <h3 class="sgc-2" id="heading_id_2">Zpěv třetí</h3>

  <p>Mnou vchází se do města věčné strasti,</p>

  <p>mnou vchází se v bol, který nemá rána,</p>

  <p>mnou vchází se do zatracenců vlasti.</p>

  <p>&nbsp;</p>

  <p>Hlas spravednosti pohnul světu Pána;</p>

  <p>moc boží sklenula mé brány stinné</p>

  <p>a s první láskou moudrost svrchovaná.</p>

  <p>&nbsp;</p>

  <p>Před vznikem mým nebyly věci jiné,</p>

  <p>jen věčné vyjma, já též věčně stojím;</p>

  <p>nech naděje, čí noha sem se šine!</p>

  <p>&nbsp;</p>

  <p>Ta slova barvou tmavou očím mojim</p>

  <p>se objevila nad portálem vryta;</p>

  <p>dím: „Mistře, slov těch smyslu já se bojím."</p>

  <p>&nbsp;</p>

  <p>On, jemuž hrůza pekla není skryta,</p>

  <p>dí: „Každou pochybnost zde nechat sluší,</p>

  <p>zhyň každá podlost, jež tvým srdcem zmítá.</p>

  <p>&nbsp;</p>

  <p>Jsme tam, kde děl jsem. snad tvá mysl tuší,</p>

  <p>kde zatracených uzříš smutné davy,</p>

  <p>jimž zmizelo poznání dobro v duši."</p>

  <p>&nbsp;</p>

  <p>Svou ruku vkládá v mou, co toto praví:</p>

  <p>tvář jeho jasná sílila mne v mdlobě —</p>

  <p>a již mne vpustil v tajů jícen tmavý.</p>

  <p>&nbsp;</p>

  <p>Zde vzdechy, nářky, pláče, tmou jak v hrobě</p>

  <p>se ozývaly v bezehvězdném vzduchu,</p>

  <p>že pláčem vlhly moje oči obě.</p>

  <p>&nbsp;</p>

  <p>Tu různé řeči zněly k mému uchu,</p>

  <p>vzdech bolesti a hněvu drzé láni,</p>

  <p>skřek drsný, rukou tlesk, až děsno sluchu,</p>

  <p>&nbsp;</p>

  <p>Hřmot činily tam, který bez ustání</p>

  <p>ve vzduchu, který nezná barvy, krouží</p>

  <p>jak písku změť, jejž vírný vítr shání.</p>

  <p>&nbsp;</p>

  <p>Já, jehož skráň se v závrati tůň hrouží,</p>

  <p>dím: „Mistře, jaký pláč to slyším lkavý?</p>

  <p>A jaký lid zde krutá bolest souží?"</p>

  <p>&nbsp;</p>

  <p>A ke mně on: „Tak bědně zde čas tráví</p>

  <p>těch podlé duše, již lhostejní k všemu</p>

  <p>bez hanby žili jako beze slávy.</p>

  <p>&nbsp;</p>

  <p>Ti přimíšeni jsou zde k sboru zlému</p>

  <p>těch andělů, již pouze žili sobě,</p>

  <p>ni vzdorní Bohu, aniž věrní jemu.</p>

  <p>&nbsp;</p>

  <p>Ráj odměnou být nemoh' jejich mdlobě,</p>

  <p>hloub jícnů svých jim peklo zapovídá,</p>

  <p>by vinníkům tam nesloužili k zdobě."</p>

  <p>&nbsp;</p>

  <p>I dím: „Ó Mistře, pověz, jaká bída</p>

  <p>je k pláči nutí, v kterém těžce hynou?"</p>

  <p>„To krátce poslyš." on mně odpovídá.</p>

  <p>&nbsp;</p>

  <p>„Ni na smrt nemohou mít naděj línou,</p>

  <p>jich slepý život tak je v ceně malé,</p>

  <p>že závidí všem každou účast jinou.</p>

  <p>&nbsp;</p>

  <p>Na světě stopy nenechali k chvále,</p>

  <p>k nim soucit, spravednost se nechce znáti.</p>

  <p>Dost o nich slov, ty viz je a pojď dále!" —</p>

  <p>&nbsp;</p>

  <p>A tu jsem uzřel, maje v před se bráti,</p>

  <p>jak rychlým vírem korouhev se chvěla,</p>

  <p>jak nechtěla by ani chvilku státi.</p>

  <p>&nbsp;</p>

  <p>A za ní dlouhá řada lidí spěla,</p>

  <p>že nevěřil bych, tolik lidských synů</p>

  <p>že během světa smrt by skosit měla.</p>

  <p>&nbsp;</p>

  <p>Tvář mnohých známých v davu těchto stínů</p>

  <p>jsem poznal a zvlášť toho mezi nimi,</p>

  <p>jenž zbabělostí zřek' se velkých činů.</p>

  <p>&nbsp;</p>

  <p>Tu pochopil jsem jasně, mezi zlými</p>

  <p>že octnul jsem se, již se nelíbili</p>

  <p>ni Bohu, ani ďáblu skutky svými.</p>

  <p>&nbsp;</p>

  <p>I tehdáž mrtví byvše, dokud žili,</p>

  <p>šli nazí teď, od vos a střečků roje</p>

  <p>v hon štváni a pícháni v každé chvíli.</p>

  <p>&nbsp;</p>

  <p>Jim přes obličej tekly krve zdroje,</p>

  <p>a u nohou s jich slzami se slily,</p>

  <p>na nichž hmyz hnusný skájel choutky svoje.</p>

  <p>&nbsp;</p>

  <p>A jak můj zrak se k jiným věcem chýlí,</p>

  <p>u velké řeky lid zřím v davu statném</p>

  <p>i dím: „Mé touze pozvol, mistře milý!</p>

  <p>&nbsp;</p>

  <p>Ať zvím kdo jsou, již touží v kroku chvatném,</p>

  <p>a ku převozu co je nutí valem,</p>

  <p>jak rozeznává zrak můj v světle matném?"</p>

  <p>&nbsp;</p>

  <p>A ke mně on: „Vše poznáš v čase malém,</p>

  <p>až k Acheronta smutným břehům stočí</p>

  <p>se naše pouť, ty jediným jsou žalem."</p>

  <p>&nbsp;</p>

  <p>Tu zastyděv se hned jsem sklopil oči</p>

  <p>ve strachu, řeč má že mu klidu nedá,</p>

  <p>byl tichý jsem až k řece; však tu zočí</p>

  <p>&nbsp;</p>

  <p>Mé oko, z proudu kterak loď se zvedá,</p>

  <p>v ní stařec stál, vlas zbělelo mu stáří,</p>

  <p>i vzkřikl na nás: „Hříšné duše, běda!</p>

  <p>&nbsp;</p>

  <p>Vám nebe dostihnout, se nepodaří,</p>

  <p>já převezu vás k břehům věčné hrůzy,</p>

  <p>v tmy propasti, kde s ledem žár se sváří.</p>

  <p>&nbsp;</p>

  <p>Ty ale kliď se, mrtví jsou zde druzí,</p>

  <p>ty živá duše, jinde zkoušej štěstí!" -</p>

  <p>Však pozoruje, že se nemám k chůzi,</p>

  <p>&nbsp;</p>

  <p>Děl: „Jiná cesta, jiný přístav jesti</p>

  <p>a jiný přívoz k tvému putování,</p>

  <p>loď mnohem lehčí též tě musí nésti."</p>

  <p>&nbsp;</p>

  <p>A vůdce k němu: „Charone, nech lání,</p>

  <p>tak chtějí tam, kde mohou to, co chtějí,</p>

  <p>zde zbytečné jest další vyptávání!"</p>

  <p>&nbsp;</p>

  <p>Tu tvář převozník kalném na ručeji</p>

  <p>hned zjasnil, na níž vous se vlní zšedlý,</p>

  <p>kde oči se mu v rudých kolách stkvějí.</p>

  <p>&nbsp;</p>

  <p>Leč nahé dnše mdlé, jak jen ho shledly,</p>

  <p>a jeho drsný rozkaz uslyšely,</p>

  <p>hned zuby skřípaly a strachem bledly.</p>

  <p>&nbsp;</p>

  <p>Na svoje rodiče, na Boha klely,</p>

  <p>na místo, čas, na símě svého rodu,</p>

  <p>na zrození své i svůj život celý.</p>

  <p>&nbsp;</p>

  <p>A pak se v pláči brali k tomu brodu</p>

  <p>na bědný břeh, kam každý přijít musí,</p>

  <p>kdo nepřived' své srdce s Bohem v shodu.</p>

  <p>&nbsp;</p>

  <p>A démon Charon, v očích uhlí kusy,</p>

  <p>jim neustává kývat, je v loď hnáti,</p>

  <p>kdo opozdí se, veslo jeho zkusí.</p>

  <p>&nbsp;</p>

  <p>Jak pozdě na podzim, kdy zvolna tratí</p>

  <p>se list za listem s uschlé ratolesti,</p>

  <p>až celou zdobu svou strom zemi vrátí:</p>

  <p>&nbsp;</p>

  <p>Tak zřel jsem k břehu onomu se nésti</p>

  <p>zlý Adama rod, jako klamnou písní</p>

  <p>se na čihadlo ptáci dají svésti.</p>

  <p>&nbsp;</p>

  <p>Hle, táhnou zvolna ve vln rmutné třísni</p>

  <p>a než vystoupí na druhý břeh tmavý,</p>

  <p>již nová tlupa na břehu se tísní.</p>

  <p>&nbsp;</p>

  <p>„Můj synu," vlídně mistr ke mně praví,</p>

  <p>„již v hněvu Boha zemrou zatvrzeni,</p>

  <p>těch z každé země sem se sejdou davy.</p>

  <p>&nbsp;</p>

  <p>A všichni k převozu jsou připraveni,</p>

  <p>neb tak je žene spravedlnost Páně,</p>

  <p>že strach před zhoubou v touhu po ní mění.</p>

  <p>&nbsp;</p>

  <p>K té dobrá duše nezabloudí bráně;</p>

  <p>teď pochopíš, proč Charon dřív lál tobě,</p>

  <p>a poznáš nyní, co jest v jeho haně."</p>

  <p>&nbsp;</p>

  <p>To dořekl a černá zem v té době</p>

  <p>tak mocně třásla se, že v ustrnutí</p>

  <p>i při vzpomínce chvím se v potu, v mdlobě.</p>

  <p>&nbsp;</p>

  <p>Zem slzí plna vichr k letu nutí,</p>

  <p>a rudým světlem mihnul se blesk děsný,</p>

  <p>že ztuhlo ve mně každé smyslu hnutí;</p>

  <p>&nbsp;</p>

  <p>I padl jsem jak ten, jenž padá ve sny.</p>
</body>
</html>
