<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 0px; margin: 0px;}
  h1.sgc-1 {text-align: center;}
  h3.sgc-2 {text-align: normal}
  /*]]>*/
  </style>
</head>

<body>
  <h3 class="sgc-2" id="heading_id_37">Zpěv třicátý třetí</h3>

  <p>Deus, venerunt gentes střídajíce</p>

  <p>v troj- nebo v čtyřzvuku, tak začly paní</p>

  <p>žalm sladký pěti v slzách svoje líce.</p>

  <p>&nbsp;</p>

  <p>A Beatrice zbožně v povzdychání</p>

  <p>jim naslouchala, takže Panna svatá</p>

  <p>pod křížem v trochu větším stála lkání.</p>

  <p>&nbsp;</p>

  <p>Když mlčením však druhých panen jata</p>

  <p>řeč začít měla, vznesla skráně své</p>

  <p>a plála celá jako ohněm vzňata.</p>

  <p>&nbsp;</p>

  <p>Modicum et non videbitis me</p>

  <p>es iterum, ó drahé sestry milé,</p>

  <p>Modicum et vos videbitis me!</p>

  <p>&nbsp;</p>

  <p>Pak sedmi napřed kázala jít čile</p>

  <p>a s sebou ráčila jen ruky vzmachem</p>

  <p>vzít Mathildu, mne, Statia. Té chvíle</p>

  <p>&nbsp;</p>

  <p>Tak spěla; sotva desátý krok strachem</p>

  <p>jsem učinil s ní, když tu zraky její</p>

  <p>se s mými střetly v pohlednutí plachém.</p>

  <p>&nbsp;</p>

  <p>— „Pojď rychle,“ řekla, mír v svém obličeji,</p>

  <p>„tak s tebou mluvit budu-li, ať snáze</p>

  <p>ty slyšet můžeš, rty mé čím se chvějí. —“</p>

  <p>&nbsp;</p>

  <p>Když stanul jsem, jak měl jsem, v její dráze,</p>

  <p>tu děla: „Bratře, proč tak se mnou spěje</p>

  <p>otázkou nestrháš své tužby hráze?“ —</p>

  <p>&nbsp;</p>

  <p>Jak příliš uctivým se často děje,</p>

  <p>se svými přednosty když mluvit mají,</p>

  <p>že chvějný hlas jim za zuby se kreje,</p>

  <p>&nbsp;</p>

  <p>Mně stalo se a šeptem rty mé lkají:</p>

  <p>„Ó paní má, znáš všecky touhy moje</p>

  <p>a sama nejlépe víš, co je zkájí! —“</p>

  <p>&nbsp;</p>

  <p>A ona: — „Chci, bys bázně nepokoje</p>

  <p>a studu tíseň odložil teď zcela</p>

  <p>a nemluvil jak v snění. Tužby tvoje</p>

  <p>&nbsp;</p>

  <p>Chci skojit: vůz, jejž roztrhla saň smělá,</p>

  <p>byl jednou, není však; kdo cítí vinu,</p>

  <p>věř, polívek msta Boží nezná bdělá.</p>

  <p>&nbsp;</p>

  <p>Pták, peří který nechal vozu v klínu,</p>

  <p>ten bez dědiců dlouho nezůstane,</p>

  <p>čímž netvor byl a kořist hodna zhynu.</p>

  <p>&nbsp;</p>

  <p>To jistě vím, tož jistě řeč má kane,</p>

  <p>jsou bližší hvězdy, z nichž čas budoucnosti</p>

  <p>bez překážky a vzdoru záhy vstane,</p>

  <p>&nbsp;</p>

  <p>Kdy pět set pět a deset v zuřivosti</p>

  <p>od Boha seslaných tu děvku zničí</p>

  <p>i obra, jenž stál u ní v nestoudnosti.</p>

  <p>&nbsp;</p>

  <p>Snad příliš nejasně to řeč má líčí,</p>

  <p>jak Sfingy neb Themidy vážné rady,</p>

  <p>jež tají v šer se, v kterém pravda klíčí.</p>

  <p>&nbsp;</p>

  <p>Však události změní se v Najady</p>

  <p>a rozluští pak těžké spory v tobě,</p>

  <p>ač ujdeš zhoubě obilím i stády.</p>

  <p>&nbsp;</p>

  <p>Co pravila jsem, to pamatuj sobě,</p>

  <p>a s jinými sděl, jejichž život celý</p>

  <p>jest pouhé pospíchání k smrti v mdlobě.</p>

  <p>&nbsp;</p>

  <p>A toho budiž, až psát budeš, bdělý,</p>

  <p>bys nestajil, jak viděl‘s na své pouti</p>

  <p>strom bez listí stát dvakrát osiřelý.</p>

  <p>&nbsp;</p>

  <p>Kdo loupí jej a trhá, Boha rmoutí</p>

  <p>a rouháním jej uráží, neb pouze</p>

  <p>k své svaté službě stvořil jeho proutí.</p>

  <p>&nbsp;</p>

  <p>Ta první duše že z něj brala v touze,</p>

  <p>pět tisíc roků po Tom naříkala,</p>

  <p>kterého trestem sňata naše nouze.</p>

  <p>&nbsp;</p>

  <p>Snu závrať, tuším, ducha tvého jala,</p>

  <p>když nechápeš, že příčinu má svoji,</p>

  <p>když klenba jeho zvráceně se vzpjala.</p>

  <p>&nbsp;</p>

  <p>Byť myšlénky jak vlny v Elsy zdroji</p>

  <p>ti ducha nejaly, jichž rozkoš stálá</p>

  <p>jak Pyrama krev moruše, tě kojí,</p>

  <p>&nbsp;</p>

  <p>Z tak mnohých důvodů to zakázala</p>

  <p>zde na tom stromě spravedlnost Boha,</p>

  <p>by mravní smysl tobě ukázala.</p>

  <p>&nbsp;</p>

  <p>Leč zkameněla duše tvojí vloha</p>

  <p>a tvoje oko vinou zakaleno,</p>

  <p>že oslepí tě slov mých záře mnohá.</p>

  <p>&nbsp;</p>

  <p>Když psáno ne, tož aspoň nakresleno</p>

  <p>to v sobě měj, jak palmami hůl spjatou</p>

  <p>z cest nositi zpět poutníka jest věno. —“</p>

  <p>&nbsp;</p>

  <p>„Jak pečetní vosk“ — děl jsem myslí vzňatou, —</p>

  <p>„jenž vytlačený tvar víc nepromění,</p>

  <p>mám, paní má, tvou řečí mysl jatou.</p>

  <p>&nbsp;</p>

  <p>Proč výše ale nad mé pochopení</p>

  <p>tvé slovo vzlétá, tím se mi víc ztrácí,</p>

  <p>čím větší moje po něm roztoužení?“</p>

  <p>&nbsp;</p>

  <p>— „Bys školu poznal, v které se potácí</p>

  <p>tvůj duch, bys zřel, má slova sledovati</p>

  <p>jak její nauka má těžkou práci,</p>

  <p>&nbsp;</p>

  <p>Bys viděl, vaše cesta jak se hatí,</p>

  <p>od božské cesty že se stále dálí,</p>

  <p>jak od nejvyšších sfer zříš zemi státi. —“</p>

  <p>&nbsp;</p>

  <p>— „Že vzdálil bych se pouze na krok malý,</p>

  <p>má paní, tebe, nevím,“ ret můj praví,</p>

  <p>„ni v svědomí necítím toho žaly.“</p>

  <p>&nbsp;</p>

  <p>— „Když obraz toho v tobě teď je tmavý,</p>

  <p>tož vzpomeň sobě, pil’s, kde Lethe proudí —“</p>

  <p>tak odpověděl její ret mi smavý.</p>

  <p>&nbsp;</p>

  <p>„A jako z kouře na oheň se soudí,</p>

  <p>tak zapomnění z viny tebe kárá,</p>

  <p>jež byla ve tvé vůli, která bloudí.</p>

  <p>&nbsp;</p>

  <p>Od chvíle té nechť nahá v zrak ti hárá</p>

  <p>má každá řeč, jak slušno tvému oku,</p>

  <p>jež drsné o lesk světský jen se stará.“ —</p>

  <p>&nbsp;</p>

  <p>A zářivější v pomalejším skoku</p>

  <p>již slunce stálo ve poledním kruhu,</p>

  <p>jenž menší se dle stanoviska, v kroku</p>

  <p>&nbsp;</p>

  <p>Když stanulo, jak obrátí se k druhu,</p>

  <p>kdo celý vede dav dle svého kynu,</p>

  <p>když nového cos najde na svém luhu,</p>

  <p>&nbsp;</p>

  <p>Těch sedm paní u bledého stínu,</p>

  <p>jenž taký byl, ký zpod ztemnělých snětí</p>

  <p>a listů alpský kraj má v svých vod klínu:</p>

  <p>&nbsp;</p>

  <p>Jak Eufrat s Tigridem tu ve objetí</p>

  <p>z jednoho zdroje (já snil,) berou vodu</p>

  <p>a ztěžka loučí se, v dál každý spěti.</p>

  <p>&nbsp;</p>

  <p>„Ó světlo, slávo ty lidského rodu,</p>

  <p>jaká to voda, z jednoho jež zdroje</p>

  <p>se roní a pak v různém plyne svodu? —“</p>

  <p>&nbsp;</p>

  <p>Na prosbu tu: — „Ať skojí přání tvoje</p>

  <p>zde Matilda,“ mi řekla. Ve zdráhání</p>

  <p>jak výčitek by zbavila se roje,</p>

  <p>&nbsp;</p>

  <p>Mi odvětila tato krásná paní:</p>

  <p>— „To vše jsem řekla mu a věci jiné,</p>

  <p>jež nevzalo mu v Lethe vykoupání. —“</p>

  <p>&nbsp;</p>

  <p>A Beatrice: — „Často pamět zhyne</p>

  <p>nám větší starostí a tvou snad péčí</p>

  <p>má oko duše zachmuřené, stinné.</p>

  <p>&nbsp;</p>

  <p>Tam Eunoe vidíš,“ sladkou řečí</p>

  <p>dál děla, „veď jej tam dle svého zvyku,</p>

  <p>mu osvěž sílu mdlou, ať vzplane větší.“ —</p>

  <p>&nbsp;</p>

  <p>Jak bez odmluvy duše šlechetníků</p>

  <p>za svoji ráda bere cizí vůli,</p>

  <p>jak znamením jen zjeví se jí, v mžiku</p>

  <p>&nbsp;</p>

  <p>Mne uchvátila, dále co se hnuly</p>

  <p>té paní kroky a pak Statiovi</p>

  <p>— „Pojď též!“ — rty její vlídně zašeptnuly.</p>

  <p>&nbsp;</p>

  <p>Bych místa víc měl čtenáři, pak nový</p>

  <p>zpěv začal bych o nápoji tom, píti</p>

  <p>zkad věčně chci, jejž popsat nelze slovy.</p>

  <p>&nbsp;</p>

  <p>Leč listy všecky, které měly zníti</p>

  <p>ve druhé Písni, jsou již naplněny;</p>

  <p>dál uzda umění mi nedá jíti.</p>

  <p>&nbsp;</p>

  <p>Já vrátil se z vln nejsvětějších pěny</p>

  <p>tak znova stvořen, jak rostliny, vezdy</p>

  <p>ve novém listí když jsou obnoveny.</p>

  <p>&nbsp;</p>

  <p>Čist, připraven se vznésti mezi hvězdy.</p>
</body>
</html>
