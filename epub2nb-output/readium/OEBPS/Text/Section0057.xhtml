<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 0px; margin: 0px;}
  h1.sgc-1 {text-align: center;}
  h3.sgc-2 {text-align: normal}
  /*]]>*/
  </style>
</head>

<body>
  <h3 class="sgc-2" id="heading_id_21">Zpěv devatenáctý</h3>

  <p>V té hodině, kdy nemůže žár denní</p>

  <p>jsa Zemí neb Saturnem schlazen, více</p>

  <p>chlad luny zahřát a kdy v roztoužení</p>

  <p>&nbsp;</p>

  <p>Ku vzchodu geomanti zírajíce</p>

  <p>zří „velké štěstí“ před svítáním pláti,</p>

  <p>na cestách, od nichž noc odvrací líce:</p>

  <p>&nbsp;</p>

  <p>Já v snění koktavou zřel ženu státi</p>

  <p>a šilhavou, noh křivých, chromých hnátů,</p>

  <p>ve tváři bledou, strach se podívati!</p>

  <p>&nbsp;</p>

  <p>Já na ni zřel a jako slunce zlatu</p>

  <p>nám nocí ztuhlým vrací se zdroj síly,</p>

  <p>tak její jazyk mým pohledem v chvatu</p>

  <p>&nbsp;</p>

  <p>Se rozvázal, i zvedla se za chvíli</p>

  <p>a zbarvila tvář znetvořenou v svěží,</p>

  <p>jak přát jen můž’ si lásky pohled milý.</p>

  <p>&nbsp;</p>

  <p>A volný jazyk její jak chce běží,</p>

  <p>a zpívat začla dojemně a snivě,</p>

  <p>že odvrátit sluch doved’ bych jen stěží.</p>

  <p>&nbsp;</p>

  <p>— „Já sladká Sirena jsem,“ pěla tklivě,</p>

  <p>„jež plavce v moři širém k sobě láká,</p>

  <p>a kdo mne slyší, poslouchá mne chtivě.</p>

  <p>&nbsp;</p>

  <p>Mnou Odyssea cesta křivolaká</p>

  <p>se pomátla, blah na vždy se mnou jesti,</p>

  <p>kdo upoutat se dá mou písní ptáka.“ —</p>

  <p>&nbsp;</p>

  <p>A neumlkla ještě, k mému štěstí</p>

  <p>se rychle panna objevila svatá,</p>

  <p>jež onu chtěla zahanbit a splésti.</p>

  <p>&nbsp;</p>

  <p>„Ó Virgile! tak lkala hněvem vzňata,</p>

  <p>kdo je ta žena?“ — a on bez prodlení</p>

  <p>zrak na tu svatou upřel a blíž chvátá.</p>

  <p>&nbsp;</p>

  <p>A tato druhou chytla, v okamžení</p>

  <p>šat strhnouc její břich mi ukázala,</p>

  <p>ten smrděl tak, že puch mé přerval snění.</p>

  <p>&nbsp;</p>

  <p>Zrak odvrátil jsem. „Třikrát zavolala</p>

  <p>tě ústa má, vstaň!“ Virgil pravil, „kolem</p>

  <p>hleď, kde by brána před námi již stála!“</p>

  <p>&nbsp;</p>

  <p>Já zvedl se, den rozléval se dolem</p>

  <p>a všemi kruhy této hory svaté;</p>

  <p>za sebou slunce, šli jsme dál tím polem.</p>

  <p>&nbsp;</p>

  <p>Já kráčel za ním dumou čelo jaté,</p>

  <p>jak myšlénky kdo nésti musí tíži,</p>

  <p>své tělo v půl oblouku mostu spjaté.</p>

  <p>&nbsp;</p>

  <p>V tom slyšel jsem: „Zde ku vchodu se blíží</p>

  <p>vám kroky!“ hlasem jemným tak a sladkým,</p>

  <p>jenž nikdy v žití v sluch se nám nesníží.</p>

  <p>&nbsp;</p>

  <p>A křídlem jako labuť bílým, hladkým,</p>

  <p>ten, který mluvil, označoval dráhu</p>

  <p>skal tvrdých průsmykem, pak letem krátkým</p>

  <p>&nbsp;</p>

  <p>Vzpjav křídla ovíval nás na tom prahu:</p>

  <p>„Jak šťastni jsou, děl, kteří v smutku lkají,</p>

  <p>ten smutek podá útěchy jim vláhu!“ —</p>

  <p>&nbsp;</p>

  <p>„Proč zraky tvé se k zemi upírají,</p>

  <p>co chceš?“ můj vůdce svážnou začal lící,</p>

  <p>jak od Anděla výš jdem po skal kraji.</p>

  <p>&nbsp;</p>

  <p>— „Že nohou kráčím tak se zdráhající,</p>

  <p>jest novým viděním, jež ve mně vstává,</p>

  <p>že nelze mi se myšlénky naň zříci.“ —</p>

  <p>&nbsp;</p>

  <p>— „Zřel’s onu babu, (on mi v odvet dává),</p>

  <p>pro kterou nad námi se slzy roní?</p>

  <p>Zřel’s, od ní jak se člověk odpoutává?</p>

  <p>&nbsp;</p>

  <p>Měj dosti! Ať tvá pata v půdu zvoní</p>

  <p>a oči tvé se pouze ku vnadidlu,</p>

  <p>jež vodí věčný král v sfér kruhu, kloní!“ —</p>

  <p>&nbsp;</p>

  <p>Jak sokol, nejdřív na své spáry k bidlu</p>

  <p>jenž dívá se, pak na hlas sokolníka</p>

  <p>se vzpne, že tamo láká jej pud k jídlu:</p>

  <p>&nbsp;</p>

  <p>Já učinil a noha má se smýká,</p>

  <p>kde rozpoltěná skála průchod přeje,</p>

  <p>tak daleko, až její kruh kde vzniká.</p>

  <p>&nbsp;</p>

  <p>Nad pátým kruhem co se krok můj chvěje,</p>

  <p>lid na zemi zřím, kterak v pláči leží</p>

  <p>a řadou tváře své do země reje.</p>

  <p>&nbsp;</p>

  <p>Lne k dlažbě duše má, vzdech z úst jim běží,</p>

  <p>leč hluboký tak, temný, utajený,</p>

  <p>že zachytiti sluch jej mohl stěží.</p>

  <p>&nbsp;</p>

  <p>„— Ó národe ty Boha vyvolený,</p>

  <p>kterému naděj, spravedlnost krátí</p>

  <p>muk tíže, kady skrze skal těch stěny</p>

  <p>&nbsp;</p>

  <p>Výš máme jít?“ — „Když ležením se káti</p>

  <p>zde nemusíte a jen chcete k cíli,</p>

  <p>tož hleďte vždycky na pravo se bráti.“ —</p>

  <p>&nbsp;</p>

  <p>Na Básníka otázku v krátké chvíli</p>

  <p>ta zněla odpověď, já právem hádal,</p>

  <p>že jiný smysl řeči jeho kryly.</p>

  <p>&nbsp;</p>

  <p>A zrakem pána svého, než se nadál,</p>

  <p>jsem prosil již; hned vlídně on mi kynul</p>

  <p>a svolil k tomu, oč jsem vroucně žádal.</p>

  <p>&nbsp;</p>

  <p>Jsa pánem vůle své krok blíž jsem šinul</p>

  <p>a nad tím stanul, který rozmlouvaje</p>

  <p>svou řečí k sobě pozornost mou vinul.</p>

  <p>&nbsp;</p>

  <p>— „Ó duchu,“ děl jsem, v němž to v slzách zraje,</p>

  <p>bez čehož k Bohu návrat možný není,</p>

  <p>mně k vůli touhu stiš, jež mocně plaje.</p>

  <p>&nbsp;</p>

  <p>Kdo byl jsi, rci, pak dej mi vysvětlení,</p>

  <p>proč zády vzhůru ležíte, snad přání</p>

  <p>tam, odkud jdu, ti podám vyplnění?“</p>

  <p>&nbsp;</p>

  <p>On: „Patřiť vzhůru proč nám nebe brání,</p>

  <p>ti řeknu, věz však, než tvé skojím žáry,</p>

  <p>k nástupci Petra tvoje řeč se sklání.</p>

  <p>&nbsp;</p>

  <p>Jeť mezi Siestri a Chiavari</p>

  <p>dol pěkný, jímž se řeka k moři vine,</p>

  <p>z kterého titul svůj má rod náš starý.</p>

  <p>&nbsp;</p>

  <p>Já cítil, dřív než druhý měsíc mine,</p>

  <p>jak velký plášť je těžký, čistý je-li,</p>

  <p>že peřím proti němu břímě jiné.</p>

  <p>&nbsp;</p>

  <p>Ku Pánu pozdě oči moje zřely,</p>

  <p>až Pastýřem když pak jsem stal se v Římě,</p>

  <p>já poznal, kterak lží jest život celý,</p>

  <p>&nbsp;</p>

  <p>Jak tíží srdce světských věcí břímě;</p>

  <p>tu láskou k božským teprve jsem vzplanul,</p>

  <p>když oněch světských dostih’ jsem již týmě.</p>

  <p>&nbsp;</p>

  <p>Až dotud v hříchu před Bohem jsem stanul,</p>

  <p>a lakotě propadla duše ledná,</p>

  <p>jak zříš, trest těžký proto na mne skanul.</p>

  <p>&nbsp;</p>

  <p>Ten trest o lakotě zde nejlíp jedná,</p>

  <p>viz duše, jak se tady v bolu chvějí,</p>

  <p>věř, muka žádná zde tak není bědná.</p>

  <p>&nbsp;</p>

  <p>Když oči v životě se nevznášejí,</p>

  <p>ku světským jsouce statkům obráceny,</p>

  <p>zde spravedností v zem se uklánějí.</p>

  <p>&nbsp;</p>

  <p>Jak lakotou v nás byly udušeny</p>

  <p>vše pudy k dobru a tím dobré činy,</p>

  <p>zde spravednost nás drží ujařmeny.</p>

  <p>&nbsp;</p>

  <p>Na rukou, nohou spjati, bědné stíny,</p>

  <p>dle vůle Pána, jak se zlíbí jemu,</p>

  <p>bez hnutí ležíme zde za své viny.“ —</p>

  <p>&nbsp;</p>

  <p>Já poklekl a mluviti chtěl k němu,</p>

  <p>leč než jsem začal, sluchem pozoroval,</p>

  <p>jak uctívám jej, a hned pravil: „K čemu</p>

  <p>&nbsp;</p>

  <p>Bys přede mnou se takto pokořoval?“ —</p>

  <p>Já: „Otče, káže tak důstojnost tvoje,</p>

  <p>že nečiním tak, já si předhazoval!“ —</p>

  <p>&nbsp;</p>

  <p>„Vstaň, bratře můj, a se mnou mluv jen stoje,</p>

  <p>ó neklam se, jsem jak ty sluha Pána,</p>

  <p>jak ostatní,“ — on děl na slova moje —</p>

  <p>&nbsp;</p>

  <p>Zvěst evangelia zda pojímána,</p>

  <p>kde neque nubent čte se, tebou byla,</p>

  <p>pak pochopíš mou řeč. Však užij rána</p>

  <p>&nbsp;</p>

  <p>A dále jdi; by dél se prodloužila</p>

  <p>tvá přítomnost, já nechci; kaziť ona,</p>

  <p>by pláčem spása má se urychlila.</p>

  <p>&nbsp;</p>

  <p>Neť Alagii mám, ta bezúhonná</p>

  <p>a dobrá byla, v zmar-li od té doby</p>

  <p>ji nestrh’ dům náš, který zlem tak stoná.</p>

  <p>&nbsp;</p>

  <p>Tu pouze nechal jsem tam v světě zloby.“ —</p>
</body>
</html>
