<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 0px; margin: 0px;}
  h1.sgc-1 {text-align: center;}
  h3.sgc-2 {text-align: normal}
  /*]]>*/
  </style>
</head>

<body>
  <h3 class="sgc-2" id="heading_id_6">Zpěv čtvrtý</h3>

  <p>Když plesu nás neb žalu schvátí střela,</p>

  <p>tož sílu duše některou nám schvátí,</p>

  <p>že v jednom citu soustředí se celá,</p>

  <p>&nbsp;</p>

  <p>A jinam, zdá se, nemůž’ směřovati:</p>

  <p>To pravím proti bludu, který praví,</p>

  <p>že můž’ v nás duše vedle duše vzpláti.</p>

  <p>&nbsp;</p>

  <p>Tak věc když zříš, neb slyšíš, jež nás baví,</p>

  <p>nám duši poutá, že nad tím, jak chvátá</p>

  <p>čas, ani již se člověk nezastaví.</p>

  <p>&nbsp;</p>

  <p>Neb jinou silou duše jest zas jata,</p>

  <p>a jiná síla to je, která slyší:</p>

  <p>je tato volná, ona jaksi spjata.</p>

  <p>&nbsp;</p>

  <p>V tom zkušenost jsem nabyl tady bližší,</p>

  <p>co mluvil duch ten, slyše a se divě,</p>

  <p>o půl sta stupňů plálo slunce vyšší</p>

  <p>&nbsp;</p>

  <p>A já si toho nevšim’ na té nivě,</p>

  <p>až všecky duše křikly na nás sborem:</p>

  <p>„Zde najdete, co vede sem vás chtivě!“ —</p>

  <p>&nbsp;</p>

  <p>Ba širší díru často rolník skorem</p>

  <p>ucpává jedinou jen vidlí chrastí,</p>

  <p>když hrozen hnědne, jak zde nad otvorem</p>

  <p>&nbsp;</p>

  <p>Jsme stáli, který stezkou byl, kam klásti</p>

  <p>své nohy začal vůdce; za ním volí</p>

  <p>jít krok, jak dav ten zmizel od nás z části.</p>

  <p>&nbsp;</p>

  <p>V San Leo jde se, stoupá se do Noli,</p>

  <p>ba vylézti lze na hrot Bismantovy</p>

  <p>vše nohama, leč tomu ke vrcholi</p>

  <p>&nbsp;</p>

  <p>Se musí duše rozpnouti v let nový</p>

  <p>na křídlech velké touhy, za průvodem,</p>

  <p>jenž světlo mi a naděj vzbudil slovy.</p>

  <p>&nbsp;</p>

  <p>A výše stoupali jsme skalin brodem</p>

  <p>a trhlinou jsme spěli kolmých svahů</p>

  <p>a po čtyřech jsme lezli každým schodem.</p>

  <p>&nbsp;</p>

  <p>Když náspu toho na nejvyšším prahu</p>

  <p>jsme stáli, sráz kde před námi byl šírý,</p>

  <p>dím: „Kterou, mistře, zvolíš nyní dráhu?“</p>

  <p>&nbsp;</p>

  <p>On: „Hleď, by neuhnul se krok tvůj sirý,</p>

  <p>ni o píď, za mnou dále kráčej k hoře,</p>

  <p>až přijde rádce, jemuž lze dát víry.“ —</p>

  <p>&nbsp;</p>

  <p>Hrot stráně nestihl zrak na obzoře,</p>

  <p>svah sráznější byl, než je přímá čára,</p>

  <p>z půl kvadrantu do středu. Mne již hoře</p>

  <p>&nbsp;</p>

  <p>A mdloba jaly a můj hlas jej kárá:</p>

  <p>„Viz, otče sladký, nepočkáš-li, zhynu,</p>

  <p>tvá pomoc když se o mne nepostará!“ —</p>

  <p>&nbsp;</p>

  <p>— „Jen sem se dovleč ještě, drahý synu!“</p>

  <p>Děl na výběžek ukazuje dálný,</p>

  <p>jenž celou horu objímal jak v klínu.</p>

  <p>&nbsp;</p>

  <p>Řeč jeho tak mi byla osten valný,</p>

  <p>že pachtil jsem se vylézt ku vrcholu,</p>

  <p>až pod nohou mi přec byl pás ten skalný.</p>

  <p>&nbsp;</p>

  <p>Zde na chvilku jsme usednuli spolu,</p>

  <p>zpět k východu jsme, odkud šli jsme, zřeli,</p>

  <p>nač dívat se vždy těší. Potom dolů</p>

  <p>&nbsp;</p>

  <p>Na břehu nejdřív naše zraky tkvěly,</p>

  <p>pak na slunci; já s žasem pozoroval,</p>

  <p>že z levé jeho svit nás raní vřelý.</p>

  <p>&nbsp;</p>

  <p>Že divím se, hned Básník pochopoval,</p>

  <p>jak zrak můj na vůz slunečný se šine,</p>

  <p>jenž mezi nás a Sever vystupoval.</p>

  <p>&nbsp;</p>

  <p>„By Castor s Polluxem“ — mi vlídně kyne —</p>

  <p>„v zrcadla toho společnosti byli,</p>

  <p>z kterého světlo výš i v dol se řine,</p>

  <p>&nbsp;</p>

  <p>Tu zřel bys, rudý Zvěrokruh jak pílí</p>

  <p>ku Medvědu, a kterak blíž mu krouží,</p>

  <p>když z dráhy staré dál se neuchýlí.</p>

  <p>&nbsp;</p>

  <p>Jak děje se to, zvěděti když touží</p>

  <p>tvá mysl, představ sobě, v tomto kraji</p>

  <p>že Sion s horou tou se v nebe hrouží,</p>

  <p>&nbsp;</p>

  <p>Že oba spolu jeden obzor mají</p>

  <p>ve různých hemisferách; tamo dráha,</p>

  <p>jíž Faeton jeti nedoved’, se tají.</p>

  <p>&nbsp;</p>

  <p>Od jedné strany onde právě sahá</p>

  <p>jak tam od druhé, to-li uvážiti</p>

  <p>se namáhá a touží tvoje snaha.“ —</p>

  <p>&nbsp;</p>

  <p>— „O jistě, mistře,“ děl jsem, „nikdy v žití</p>

  <p>tak jasně nechápal jsem pokynutí</p>

  <p>tam právě, kde můj rozum mdlobu cítí.</p>

  <p>&nbsp;</p>

  <p>Neb onen půlkruh hořejšího hnutí,</p>

  <p>jenž v jedné vědě Aequatorem sluje,</p>

  <p>jsa mezi sluncem, zimou bez pohnutí,</p>

  <p>&nbsp;</p>

  <p>Zde proto ku severu ustupuje,</p>

  <p>jak udáváš, byť třeba Hebraeové</p>

  <p>jej zřeli, v teplé pásmo že se snuje.</p>

  <p>&nbsp;</p>

  <p>Leč, chceš-li, touží zvědět moji snové,</p>

  <p>jak daleko jít, neb svah dál se zvedá,</p>

  <p>než oči mé jej stihnou v touze nové.“ —</p>

  <p>&nbsp;</p>

  <p>On: „Také povahy je stráň ta šedá,</p>

  <p>že zprvu vždycky těžká chodce schvátí,</p>

  <p>leč další pochod tolik práce nedá,</p>

  <p>&nbsp;</p>

  <p>Až příjemnou se bude tobě zdáti,</p>

  <p>že snadné tobě bude vstupování,</p>

  <p>jak lodi let, jež proudem se můž’ hnáti,</p>

  <p>&nbsp;</p>

  <p>Pak v konec již se tato cesta sklání,</p>

  <p>tam bude odpočinek tobě kynout,</p>

  <p>to jistě vím, buď konec vyptávání.“ —</p>

  <p>&nbsp;</p>

  <p>Jak přestala mu řeč ta s retů plynout,</p>

  <p>hlas blízko nás zněl: „Snad o něco dříve</p>

  <p>ty budeš musit sobě odpočinout!“</p>

  <p>&nbsp;</p>

  <p>My obrátíce ihned oči chtivé</p>

  <p>jsme v levo balvan zřeli obrovitý,</p>

  <p>jenž naší péči ušel pozorlivé.</p>

  <p>&nbsp;</p>

  <p>Tam dovlekli jsme se: Hle, zn ním skrytý</p>

  <p>dav lidí stál, jsa ztajen v jeho stínu,</p>

  <p>jak lenivostí když je člověk sytý.</p>

  <p>&nbsp;</p>

  <p>Z nich jeden umdlen seděl v líném kynu,</p>

  <p>svá kolena objímal, při čemž kryla</p>

  <p>se jeho skloněná tvář v jeho klínu.</p>

  <p>&nbsp;</p>

  <p>„Viz, sladký Pane,“ řeč má hovořila,</p>

  <p>„jak tady tento línější být zdá se,</p>

  <p>než kdyby lenost jeho sestrou byla.“ —</p>

  <p>&nbsp;</p>

  <p>On obrátil se hned k nám po tom hlase</p>

  <p>tvář toče trochu vzhůru po holeni</p>

  <p>řka: „Kdyžs tak statný, vstoupej!“ Umlk’ zase.</p>

  <p>&nbsp;</p>

  <p>Tu poznal jsem ho a přes unavení,</p>

  <p>jež tížilo mi trochu oddychání,</p>

  <p>jsem k němu šel a v tomto okamžení</p>

  <p>&nbsp;</p>

  <p>On sotva trochu pozvedl svých skrání</p>

  <p>řka: „Viděls dobře, kterak v levo šine</p>

  <p>k nám slunce vůz a kterak se k nám sklání?“ —</p>

  <p>&nbsp;</p>

  <p>Ta stručná slova a posuňky líné</p>

  <p>rty moje trochu k smíchu rozehrály,</p>

  <p>dím: „Belacquo, že tady v skrýši stinné</p>

  <p>&nbsp;</p>

  <p>Dlíš, neželím tě, ale rci, proč halí</p>

  <p>tě balvan? Čekáš vůdce uschovaný,</p>

  <p>či náhle zas tě staré zvyky jaly?“ —</p>

  <p>&nbsp;</p>

  <p>On: „Bratře, k čemu hnát se udýchaný?</p>

  <p>Mně nedopřál by dojíti k muk prahu</p>

  <p>pták Boží, který hlídá tam vchod brány,</p>

  <p>&nbsp;</p>

  <p>Jak dlouho žil jsem, tak nebe svou dráhu</p>

  <p>obcházet musí mimo tuto říši,</p>

  <p>neb odkládal jsem po pokání snahu;</p>

  <p>&nbsp;</p>

  <p>Když modlitba mi v pomoc nepřispíši,</p>

  <p>jdouc ze srdce, jež trvá ve milosti:</p>

  <p>Co jiná, kterou v nebi neuslyší?“ —</p>

  <p>&nbsp;</p>

  <p>A přede mnou již Básník s horlivostí</p>

  <p>spěl ku předu řka: „S poledníkem splývá</p>

  <p>již slunce, na břehu se stíny hostí,</p>

  <p>&nbsp;</p>

  <p>Tam nohou svou noc Marokko již skrývá!“</p>
</body>
</html>
