<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 0px; margin: 0px;}
  h1.sgc-1 {text-align: center;}
  h3.sgc-2 {text-align: normal}
  /*]]>*/
  </style>
</head>

<body>
  <h3 class="sgc-2" id="heading_id_2">Zpěv dvacátý pátý</h3>

  <p>To řka zveď zloděj svoje ruce obě</p>

  <p>a palce prsty proloživ děl s rykem:</p>

  <p>„To, Bože, vezmi, já to dávám tobě!“</p>

  <p>&nbsp;</p>

  <p>Já spřátelil se s hady na to mžikem.</p>

  <p>neb hrdlo ovil jeden jemu hladký,</p>

  <p>jak děl by: „Nechci, bys dál mluvil s křikem.</p>

  <p>&nbsp;</p>

  <p>A jiný ruce svil a v kotouč krátký</p>

  <p>je v zad mu svázal sebe napřed vina,</p>

  <p>že nemoh' jimi ani škubnout zpátky.</p>

  <p>&nbsp;</p>

  <p>Ach, Pistoje, Pistoje, proč jsi líná</p>

  <p>se spálit sama, zavolal jsem v žalu,</p>

  <p>když semenem tvým bují hřích a vina!</p>

  <p>&nbsp;</p>

  <p>Já nikde v těchto kruzích tmy a kalu</p>

  <p>tak zpupného jsem nezřel ducha v pekle,</p>

  <p>ni toho, který u Theb spadl s valů.</p>

  <p>&nbsp;</p>

  <p>I prchnul mlčky; tu mé duši zleklé</p>

  <p>se zjevil velký Kentaur obrovitý.</p>

  <p>„Kde je, kde je ten krutý?" řičel vztekle.</p>

  <p>&nbsp;</p>

  <p>Víc hadů nemá močál v sítí skrytý,</p>

  <p>než on na hřbetě nesl zeměplazů</p>

  <p>od hlavy k patě celý jimi svitý.</p>

  <p>&nbsp;</p>

  <p>Na plecích drak mu ležel podél vazu,</p>

  <p>měl křídla roztažená, oheň plival,</p>

  <p>jenž vše, co stihl, v děsnou vrhal zkázu.</p>

  <p>&nbsp;</p>

  <p>Děl mistr: „To je Kakus, jenž se skrýval</p>

  <p>u Aventina sráznou pod skalinou,</p>

  <p>a jímž kraj celý louží krve býval.</p>

  <p>&nbsp;</p>

  <p>Než jeho druzi on jde stezkou jinou</p>

  <p>pro krádež na stádu, již spáchal; lstivé</p>

  <p>jsa mysli touto velkou hřešil vinou.</p>

  <p>&nbsp;</p>

  <p>A proto všecky skutky jeho křivé</p>

  <p>pod kyjem Herkulovým za své vzaly:</p>

  <p>z ran sta jich deset cítil snad, zhas dříve."</p>

  <p>&nbsp;</p>

  <p>Co takto mluvil a on hnal se v dáli,</p>

  <p>v tom duchové tři náhle, z nenadání,</p>

  <p>jichž nevšimli jsme sobě, u nás stáli,</p>

  <p>&nbsp;</p>

  <p>Až k nám: „Kdož jste vy?“ započali laní,</p>

  <p>hned ve hovoru jsme se zastavili,</p>

  <p>jen k nim upřevše každé přemítání.</p>

  <p>&nbsp;</p>

  <p>Já neznal je, leč stalo se v té chvíli,</p>

  <p>co náhodou se leckdy v žití děje,</p>

  <p>že, oslovit se, přinuceni byli.</p>

  <p>&nbsp;</p>

  <p>„Co s Cianfou," jeden děl, „se asi děje?“</p>

  <p>Tu, vůdce bych v té upozornil době,</p>

  <p>prst k nosu klad' jsem podél obličeje.</p>

  <p>&nbsp;</p>

  <p>Ó čtenáři, co nyní povím tobě,</p>

  <p>když ztěžka uvěříš, věř, div to není,</p>

  <p>neb já, jenž viděl, sotva věřím sobě.</p>

  <p>&nbsp;</p>

  <p>Co upírám zrak na ně bez prodlení,</p>

  <p>had vymrštil se, šest noh měl, ten z ticha</p>

  <p>na jednoho se vrhá v okamžení,</p>

  <p>&nbsp;</p>

  <p>Jej prostředními spáry kolem břicha</p>

  <p>a předními zas za rameno chytá,</p>

  <p>a v obě jeho tváře zuby píchá.</p>

  <p>&nbsp;</p>

  <p>Noh zadních párem po holeni lítá,</p>

  <p>a mezi obě ohon strčí jemu,</p>

  <p>jenž vzpřímen podél ledvin bleskem kmitá.</p>

  <p>&nbsp;</p>

  <p>Tak břečtan nikdy stromu sdruženému</p>

  <p>se nepřipojil, jak to zvíře divé</p>

  <p>teď údy jeho tisklo k tělu svému.</p>

  <p>&nbsp;</p>

  <p>Jak žhavý vosk se slily údy živé</p>

  <p>a míchaly svou barvu, že se zdála</p>

  <p>být každá jinou, než co byla dříve,</p>

  <p>&nbsp;</p>

  <p>Jak vždycky, nežli jiskra v oheň vzplála,</p>

  <p>se na papíru barva hnědá zjeví,</p>

  <p>ne černá, co již bílá za své vzala.</p>

  <p>&nbsp;</p>

  <p>Dva dívali se, každý stenal hněvy:</p>

  <p>„Jak, Agnello, se měníš!" volajíce.</p>

  <p>„Zda jeden jsi či dva, to nikdo neví!"</p>

  <p>&nbsp;</p>

  <p>A obě hlavy byly jedna líce,</p>

  <p>a postavy dvě v jednom obličeji</p>

  <p>se objevily v něm zas splývajíce.</p>

  <p>&nbsp;</p>

  <p>Tu čtyry kusy ve dvě páže spějí,</p>

  <p>a s hnáty holeně, trup s břichem spjaly</p>

  <p>se v údy divné proti obyčeji.</p>

  <p>&nbsp;</p>

  <p>Byl setřen tvar jich první; nevím, zdali</p>

  <p>hned dva, hned nikdo, obraz jenž se míhá,</p>

  <p>tak volným krokem dál se spolu brali.</p>

  <p>&nbsp;</p>

  <p>Jak ještěrka, když letních žárů tíha</p>

  <p>v psích dnech se vzmáhá, v plot chce vběhnout jiný,</p>

  <p>a jako blesk se mihne, když tam vbíhá:</p>

  <p>&nbsp;</p>

  <p>Ku břichu druhých dvou se z prohlubiny</p>

  <p>had malý, ale vztekem vznícen vinul</p>

  <p>jak zrnko pepře zčernalý a siný,</p>

  <p>&nbsp;</p>

  <p>A onu těla část, zkud nejprv kynul</p>

  <p>nám žití zdroj, jednomu proboď rázem,</p>

  <p>pak natáh' se a k nohám se mu šinul.</p>

  <p>&nbsp;</p>

  <p>Jenž raněn byl, na hada patřil na zem,</p>

  <p>však nemluvil, spjal nohy jen a zíval,</p>

  <p>jak snem napaden neb zimnice mrazem.</p>

  <p>&nbsp;</p>

  <p>On na hada, had na něho se díval,</p>

  <p>a z obou kouřilo se, tomu z rány,</p>

  <p>a tomu z tlamy, a kouř obou splýval.</p>

  <p>&nbsp;</p>

  <p>Ať staví nyní Lukán zbožňovaný</p>

  <p>své o Sabellu, Nassidiu báje,</p>

  <p>ať poslechne zde skutek neslýchaný!</p>

  <p>&nbsp;</p>

  <p>Ať ztichne Ovid o Kadmovi tkaje</p>

  <p>i Arethuse báseň, v hada jeho,</p>

  <p>ji v pramen změniv — děsivější má je:</p>

  <p>&nbsp;</p>

  <p>Neb dvě bytosti druhu rozličného</p>

  <p>on čelem k čelu nezměnil, by obě</p>

  <p>též mohly změnit látku těla svého.</p>

  <p>&nbsp;</p>

  <p>Tak souhlasili spolu, že v též době</p>

  <p>had ocas rychle na vidlici dělil,</p>

  <p>a raněný stáh' v jedno nohy obě,</p>

  <p>&nbsp;</p>

  <p>A s nohami hnát se tak pevně scelil,</p>

  <p>že zrak by nenalezl přiostřený</p>

  <p>ni místo víc, kde k údu úd se vtělil.</p>

  <p>&nbsp;</p>

  <p>Tu formu dostal ocas rozštípený,</p>

  <p>jež tam se tratila a kůže svaly</p>

  <p>zde měkly a tam tvrdly mocí změny,</p>

  <p>&nbsp;</p>

  <p>A páže v lopatky se stahovaly,</p>

  <p>a nohy hada, které krátké byly,</p>

  <p>se dloužily, co ty se zkracovaly;</p>

  <p>&nbsp;</p>

  <p>Pak hada zadní nohy, jež se slily,</p>

  <p>v úd změnily se, jejž muž v studu skrývá,</p>

  <p>co z bídníkova dvě se oddělily,</p>

  <p>&nbsp;</p>

  <p>Co novou barvou přes obé kouř splývá,</p>

  <p>na jedné straně vlas a chlupy dává,</p>

  <p>jež béře na druhé, můj zrak se dívá,</p>

  <p>&nbsp;</p>

  <p>Jak jeden padá, druhý zase vstává,</p>

  <p>však neodvrátil on děsnou záři,</p>

  <p>pod níž se změna jejich tahů stává.</p>

  <p>&nbsp;</p>

  <p>Jenž vzpřímen byl, ten k spánkům stáhl tváři,</p>

  <p>a spolu že tam vniklo mnoho látky,</p>

  <p>hned vznikly uši, jež se s lící sváří;</p>

  <p>&nbsp;</p>

  <p>Co nevniklo a zdrželo se zpátky,</p>

  <p>to nosem hned se stalo v obličeji</p>

  <p>a ztloustlo, jak je třeba, na pysk hladký.</p>

  <p>&nbsp;</p>

  <p>Jenž ležel, zdloužil tvář tím horlivěji</p>

  <p>a vtáhl uši rychle do své hlavy,</p>

  <p>jak růžky vtáhnout šnek má v obyčeji.</p>

  <p>&nbsp;</p>

  <p>A jazyk, dříve čilý, povídavý,</p>

  <p>se rozdvojil, co v druhém rozdvojený</p>

  <p>se v jedno slil a hned kouř zhasnul tmavý.</p>

  <p>&nbsp;</p>

  <p>Duch, který tím byl v zvíře proměněný,</p>

  <p>jal údolím se prchat syče bolem,</p>

  <p>co druhý po něm plival rozhorlený.</p>

  <p>&nbsp;</p>

  <p>Pak nová záda ukázal mu, kolem</p>

  <p>se rozhlížel, řka k druhu: „Chci, ať pílí</p>

  <p>tak Buoso, jak já po čtyrech dolem."</p>

  <p>&nbsp;</p>

  <p>Tak sedmou stoku zřel jsem zasmušily,</p>

  <p>jak mění se a střídá; v omluvení</p>

  <p>buď věci novost, když se péro mýlí.</p>

  <p>&nbsp;</p>

  <p>Ač moje oči jalo zamlžení</p>

  <p>a ducha zmatek, přec ta rota klatá</p>

  <p>mi uniknout nemohla v okamžení,</p>

  <p>&nbsp;</p>

  <p>Bych nebyl poznal Puccia Sciancata,</p>

  <p>a to byl z tří, jenž z prvu přišli spolu,</p>

  <p>jejž nezastihla jeho těla ztráta;</p>

  <p>&nbsp;</p>

  <p>Pro druhého ty, Gaville, lkáš v bolu.</p>
</body>
</html>
