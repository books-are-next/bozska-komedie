<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 0px; margin: 0px;}
  h1.sgc-1 {text-align: center;}
  h3.sgc-2 {text-align: normal}
  /*]]>*/
  </style>
</head>

<body>
  <h3 class="sgc-2" id="heading_id_3">Zpěv druhý</h3>

  <p>Již došlo slunce ku obzoru kraji,</p>

  <p>kterého poledník ve svojím bodu,</p>

  <p>kde nejvyšší jest, Jerusalem tají:</p>

  <p>&nbsp;</p>

  <p>Noc, která vstříc mu krouží v chorovodu</p>

  <p>s Váhou, jež před sluncem jí padá z dlaní,</p>

  <p>když zvítězí, se nesla z Gangu brodu,</p>

  <p>&nbsp;</p>

  <p>Že růžové a bílé z nenadání</p>

  <p>Aurory tváře, kde jsem stanul právě,</p>

  <p>již stářím v žlutším zaleskly se plání.</p>

  <p>&nbsp;</p>

  <p>U moře ještě my jsme stáli v trávě,</p>

  <p>jak lid, jenž o své cestě přemýšleje</p>

  <p>dlí tělem, v srdci spěchá nedočkavě.</p>

  <p>&nbsp;</p>

  <p>A jak před jitra vzchodem často skvěje</p>

  <p>se krví Mars v par hustých mračné řase,</p>

  <p>tak v západ, kde se povrch moře chvěje,</p>

  <p>&nbsp;</p>

  <p>Se zjevilo (kéž uvidím je zase!)</p>

  <p>tak prudké světlo, nad vodou se hnalo,</p>

  <p>že s žádným letem ptáka nesrovná se.</p>

  <p>&nbsp;</p>

  <p>Co zrak od něho jsem odvrátil málo,</p>

  <p>bych vůdce svého ptal se polekaný,</p>

  <p>zřel jsem je zas, jak víc a větší plálo.</p>

  <p>&nbsp;</p>

  <p>U toho světla brzo s každé strany</p>

  <p>cos bílého jsem viděl a zpod něho</p>

  <p>tvar zjevoval se rovněž z běla tkaný.</p>

  <p>&nbsp;</p>

  <p>Můj mistr neřek’ slova jediného,</p>

  <p>však první běl jak zjevil se být křídly,</p>

  <p>tu ihned poznav plavce nebeského</p>

  <p>&nbsp;</p>

  <p>Křik’: „Na kolena! Co zde oči zhlídly,</p>

  <p>jest Anděl Páně, sepni ruce svoje!</p>

  <p>Jen také uzříš teď, již tady sídlí.</p>

  <p>&nbsp;</p>

  <p>Viz, kterak pomáhá si bez nástroje,</p>

  <p>bez vesla, nechce ani plachty jiné,</p>

  <p>než v dálce mezi břehy křídla dvoje.</p>

  <p>&nbsp;</p>

  <p>Viz, kterak obě výše k nebi šine,</p>

  <p>jak pery věčnými vzduch kolem tepe,</p>

  <p>jež nemění se, jak lidský vlas hyne.“ —</p>

  <p>&nbsp;</p>

  <p>Ten pták nebeský jak se blížil, lépe</p>

  <p>jsem plápolání jeho rozeznával,</p>

  <p>ba nesneslo je oko skorem slepé.</p>

  <p>&nbsp;</p>

  <p>I skloním je; on k břehu zatím plaval</p>

  <p>s tak svižnou a tak lehkou lodí svojí,</p>

  <p>že nebrázdila ani vody nával.</p>

  <p>&nbsp;</p>

  <p>Nebeský plavec v zádi lodi stojí,</p>

  <p>na čele jeho blaženost jsme zřeli</p>

  <p>a víc než duchů sto se v člunu rojí.</p>

  <p>&nbsp;</p>

  <p>In exitu Israel všickni pěli</p>

  <p>a jednohlasně, jak se nesli blíže,</p>

  <p>a dále, jak vyznívá žalm ten celý.</p>

  <p>&nbsp;</p>

  <p>Nad nimi znamení on dělal kříže</p>

  <p>a hned se každý k břehu hnal; pak v běhu</p>

  <p>jak přišel rychlém, zmizel bez obtíže.</p>

  <p>&nbsp;</p>

  <p>A udivené množství na tom břehu</p>

  <p>se zrakem kolem těkajícím stálo,</p>

  <p>jak ten, kdo pátrá v nových věcí sběhu.</p>

  <p>&nbsp;</p>

  <p>Na všecky strany slunce den již slalo</p>

  <p>a z nebes středu, kterak dále spělo,</p>

  <p>v dál Kozorožce šípy svými hnalo.</p>

  <p>&nbsp;</p>

  <p>Tu nový ten lid pozvedl k nám čelo</p>

  <p>řka: „Sdělte cestu, jestli o ní víte,</p>

  <p>po které na vrch jíti by se mělo.“ —</p>

  <p>&nbsp;</p>

  <p>A Virgil pravil: „Zajisté vy mníte,</p>

  <p>že v známý kraj se naše kroky šinou,</p>

  <p>však cizince, jak sami jste, zde zříte.</p>

  <p>&nbsp;</p>

  <p>Před malou chvílí, cestou ovšem jinou,</p>

  <p>než vy, tak děsnou kroky své jsme vedli,</p>

  <p>že svahy tyto nám teď hračkou kynou.“ —</p>

  <p>&nbsp;</p>

  <p>Když všecky duše dýchání mé zhlédly,</p>

  <p>že živým jsem v jich středu, znamenaly,</p>

  <p>tu divily se, úžasem až zbledly.</p>

  <p>&nbsp;</p>

  <p>Jak k tomu, olivu kdo nese, valí</p>

  <p>se zevšad lid, by slyšel nové zprávy,</p>

  <p>a strká se jsa v tlačenici stálý:</p>

  <p>&nbsp;</p>

  <p>Tak na mé tváři utkvěly ty davy,</p>

  <p>a každá šťastná duše zapomněla,</p>

  <p>že v očistu jde krok jí namahavý.</p>

  <p>&nbsp;</p>

  <p>A ze zástupu jedna ke mně spěla,</p>

  <p>by objala mne, tak ji chvátat zočím,</p>

  <p>že duše má též obejmout ji chtěla.</p>

  <p>&nbsp;</p>

  <p>Ó prázdné stíny, tvary pouze očím!</p>

  <p>já třikrát kol něho své ruce skláním</p>

  <p>a třikrát prázdné k hrudi zpět je točím!</p>

  <p>&nbsp;</p>

  <p>Stín nazpět ustoupil a s usmíváním,</p>

  <p>neb úžas změnil barvu tváře mojí</p>

  <p>a já se pohnul, bych jej dostih’, za ním.</p>

  <p>&nbsp;</p>

  <p>Děl mírně mi, bych ustal v snaze svojí;</p>

  <p>tu poznal jsem ho, prose, zastaviti</p>

  <p>by chtěl se křeči, jež mé přání zkojí.</p>

  <p>&nbsp;</p>

  <p>Děl: „Jak jsem druhdy miloval tě v žití,</p>

  <p>tak miluji tě zbaven těla kruhu,</p>

  <p>tož stojím s tebou; jak ty můžeš jíti?“ —</p>

  <p>&nbsp;</p>

  <p>— „Můj Casello, já cestou v tomto luhu,</p>

  <p>kam jednou se zas vrátím, jsem se stavil,</p>

  <p>proč tys však tak se opozdil, můj druhu? —“</p>

  <p>&nbsp;</p>

  <p>— „Mně nestala se křivda,“ on mi pravil,</p>

  <p>„když ten, jenž koho chce a kdy chce bere,</p>

  <p>mne převezení víc než jednou zbavil.</p>

  <p>&nbsp;</p>

  <p>Jest vůle božská spravedlivá, z které</p>

  <p>jde jeho vůle, tři měsíce brával,</p>

  <p>jak chtěli klidně, v loď zástupy steré,</p>

  <p>&nbsp;</p>

  <p>Já obrácený tam jsem byl, kde v nával</p>

  <p>vln moře slaných Tibera se chýlí,</p>

  <p>on vlídně s lodí svou mne očekával</p>

  <p>&nbsp;</p>

  <p>Při onom ústí, kam svým křídlem pílí;</p>

  <p>neb všickni ti se shromážďují tady,</p>

  <p>kdo k Acheronu svůj krok nesklonili.“ —</p>

  <p>&nbsp;</p>

  <p>Já: „Jestli neuzmuly nové řády</p>

  <p>ti zvyk a paměť zpěvu milostného,</p>

  <p>jímž konejšils mé duše sny a vády,</p>

  <p>&nbsp;</p>

  <p>Svou písní trochu ducha stísněného</p>

  <p>mi potěš, který s údy těla mdlými</p>

  <p>ten přišel kraj a tíseň cítí jeho.“ —</p>

  <p>&nbsp;</p>

  <p>Tu on hned začal zvuky přesladkými:</p>

  <p>Amor che nella meate mi ragiona,</p>

  <p>tak, že až sladkost posud v duši zní mi.</p>

  <p>&nbsp;</p>

  <p>Tu vůdce můj, a já, a tlupa ona,</p>

  <p>jež spěla s ním, jsme byli spokojeni,</p>

  <p>nám jiné péče skryla zpěvu clona.</p>

  <p>&nbsp;</p>

  <p>A šli jsme zvolna, pozorně, jak v snění</p>

  <p>na tónech jeho visíce. Kmet v lání</p>

  <p>jal křičet se: „Dál, dále bez prodlení!</p>

  <p>&nbsp;</p>

  <p>Vy líné duše! Nač to zdržování?</p>

  <p>Jen k vrchu vari, byste očistili</p>

  <p>své šupiny, jež Boha zřít vám brání. —“</p>

  <p>&nbsp;</p>

  <p>Jak holubů dav zrní nebo býlí,</p>

  <p>se v tlupy slétnuv, poklidně si sbírá,</p>

  <p>bez pýchy obvyklé se k sobě chýlí,</p>

  <p>&nbsp;</p>

  <p>Když něco, čeho obává se, zírá,</p>

  <p>hned zanechává pastvy okamžitě,</p>

  <p>tím větší starost že je náhle svírá:</p>

  <p>&nbsp;</p>

  <p>Tak zástup tento zřel jsem, kterak hbitě</p>

  <p>zpěv opustil a běžel ku vrcholu</p>

  <p>jak ten, kdo neví kam jde, roztržitě.</p>

  <p>&nbsp;</p>

  <p>My odešli jak oni rychle spolu.</p>
</body>
</html>
