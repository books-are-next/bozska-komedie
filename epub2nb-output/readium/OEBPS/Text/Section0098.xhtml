<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <style type="text/css">
/*<![CDATA[*/

  p    {text-indent: 0px; margin: 0px;}
  h1.sgc-1 {text-align: center;}
  h3.sgc-2 {text-align: normal}
  /*]]>*/
  </style>
</head>

<body>
  <p>&nbsp;</p>

  <p>&nbsp;</p>

  <h3 class="sgc-2" id="heading_id_3">Zpěv dvacátý sedmý</h3>

  <p>Teď Otci, Synu i Svatému Duchu</p>

  <p>pět začla slávu rajská obec širá,</p>

  <p>až zpitý byl jsem v přesladkém tom ruchu.</p>

  <p>&nbsp;</p>

  <p>Co zřel jsem, zdálo se mi všehomíra</p>

  <p>být úsměvem, neb zpitost moje sklání</p>

  <p>se v sluch můj a se zrakem do mne vtírá.</p>

  <p>&nbsp;</p>

  <p>Ó nevýslovný plese, slasti, plání,</p>

  <p>ó žití, v němž se s mírem láska skvěje,</p>

  <p>ó jisté bohatství a beze přání!</p>

  <p>&nbsp;</p>

  <p>Přede mnou čtyři zářné obličeje</p>

  <p>se zastavily; jenž se první kmitnul,</p>

  <p>zřím věčí světlo vůkol kterak leje.</p>

  <p>&nbsp;</p>

  <p>A jeho pohled takým bleskem svitnul,</p>

  <p>jak s Martem Joviš kdyby ptáci byli</p>

  <p>a jeden s peřím druhého by slítnul.</p>

  <p>&nbsp;</p>

  <p>Ta prozřetelnost, kterou v sbor ten chýlí</p>

  <p>se řád a úřadů všech rozdělení,</p>

  <p>kol ticho kázala a v této chvíli</p>

  <p>&nbsp;</p>

  <p>Jsem slyšel: „Jestli barva má se mění,</p>

  <p>tož nediv se, jak začnu, ihned chystá</p>

  <p>se těchto všech kol náhlé zabarvení.</p>

  <p>&nbsp;</p>

  <p>Jenž na zemi se chopil mého místa,</p>

  <p>dím mého místa, mého, ten je ztracen,</p>

  <p>neb prázdné jest před obličejem Krista.</p>

  <p>&nbsp;</p>

  <p>Tu v stoku nečistou můj hrob jest zvrácen,</p>

  <p>tak plný krve a tak plný smradu,</p>

  <p>že plesá nad tím ten, jenž odsud skácen.“</p>

  <p>&nbsp;</p>

  <p>A barvou, když jest slunce na západu</p>

  <p>neb východu a proti mraku stojí</p>

  <p>lem nebes zaplál v červánkovém stádu.</p>

  <p>&nbsp;</p>

  <p>Jak žena cudná, která v těžkém boji</p>

  <p>zůstává pevna, když o pádu jiné</p>

  <p>zvěsť slyší, přece chvěje se a bojí:</p>

  <p>&nbsp;</p>

  <p>Tvář Bice změnila a ihned stinné</p>

  <p>se stalo nebe kol jak v onom čase</p>

  <p>když umřel boží syn. Však s hvězdy plyne</p>

  <p>&nbsp;</p>

  <p>Řeč přísná nyní v proměněném hlase;</p>

  <p>duch opět hovořil, jak bouře hromu,</p>

  <p>však obličej svůj neproměnil zase:</p>

  <p>&nbsp;</p>

  <p>„Slyš, Krista nevěsta nebyla k tomu</p>

  <p>mou, Lina, Kleta krví vychována,</p>

  <p>by zlato svému vyzískala domu,</p>

  <p>&nbsp;</p>

  <p>By nebes jí se otevřela brána,</p>

  <p>tož Pia, Sixta i Calixta v lkáni</p>

  <p>i Urbanova krev je prolévána.</p>

  <p>&nbsp;</p>

  <p>A nebyl úmysl náš ani přání,</p>

  <p>by křesťanů díl jeden po pravici</p>

  <p>stál papežům a drahý k levé dlani,</p>

  <p>&nbsp;</p>

  <p>Ni klíče svěřené mi vévodící</p>

  <p>by znamením se proti křtěným staly,</p>

  <p>v boj táhly na válečné korouhvici.</p>

  <p>&nbsp;</p>

  <p>Ni na pečetě by můj obraz dali,</p>

  <p>na privileje prodané a lživé,</p>

  <p>čímž stud a hněvu jiskry ve mně vzplály.</p>

  <p>&nbsp;</p>

  <p>V pastýřů rouchu stádo vlků chtivé</p>

  <p>tam vidět můžeš, bloudí všemi lady.</p>

  <p>Msto boží! Nebe, proč jsi milostivé!</p>

  <p>&nbsp;</p>

  <p>Bask s Caorsinem chystá se juž hlady</p>

  <p>pít naši krev: ó jak počátku krásný</p>

  <p>v zlý konec řítíš se a v jaké spády!</p>

  <p>&nbsp;</p>

  <p>Leč prozřetelnost, jíž Scipio šťastný</p>

  <p>zachránil slávu světa Římu záhy,</p>

  <p>juž tuším obrat přivede sem spasný.</p>

  <p>&nbsp;</p>

  <p>Ty, který uzříš opět zemské práhy</p>

  <p>pro tíži těla svého, co neskrývá</p>

  <p>má před tebou řeč, zjev jim synu drahý!“</p>

  <p>&nbsp;</p>

  <p>Jak ze zmrzlých par v našem vzduchu mžívá,</p>

  <p>když roh nebeské kozy na své pouti</p>

  <p>se dotkne slunce a s ním na čas splývá:</p>

  <p>&nbsp;</p>

  <p>Tak ether zřel jsem do výše se pnouti</p>

  <p>a sněžit vzhůru vítězící páry,</p>

  <p>jež s námi dlely. Moje oko hnouti</p>

  <p>&nbsp;</p>

  <p>Se musilo za blýskavými tvary</p>

  <p>vždy dále, dále, až vzdálenost čirá</p>

  <p>mým očím vzala plamenné ty žáry,</p>

  <p>&nbsp;</p>

  <p>Že nedívám se výš, jakmile zírá</p>

  <p>má paní, dí mi: „Obrať dolů oči</p>

  <p>jaks obrátil se.“ Okruh, který svírá</p>

  <p>&nbsp;</p>

  <p>Střed s koncem pásu prvního zrak zočí,</p>

  <p>že docela jsem prošel od té chvíle,</p>

  <p>co poprv oko moje výš se točí,</p>

  <p>&nbsp;</p>

  <p>Že z jedné strany se ku Gades chýle</p>

  <p>zrak vidí Ulyssa brod, z druhé lemy,</p>

  <p>zkad Evropu kdys býk nes na svém týle.</p>

  <p>&nbsp;</p>

  <p>Hloub ještě byl bych pronik v tuto zemi,</p>

  <p>však slunce pod nohami mými spělo</p>

  <p>a prošlo znaky od berana všemi.</p>

  <p>&nbsp;</p>

  <p>Mé vroucí srdce, které stále tkvělo</p>

  <p>na paní mé teď víc než jindy v mládí,</p>

  <p>víc s novým přáním k ní se povznášelo.</p>

  <p>&nbsp;</p>

  <p>A umění a příroda když vnadí,</p>

  <p>že tvarem těla neb obrazy jeho</p>

  <p>duch zrakem jatý v podmanění pádí,</p>

  <p>&nbsp;</p>

  <p>Vše mizí vedle plesu nebeského,</p>

  <p>jejž stále na mne rosí tahy její,</p>

  <p>když úsměvem se dotkne zraku mého.</p>

  <p>&nbsp;</p>

  <p>A síla, již čtu v jejím obličeji,</p>

  <p>mne z toho hnízda Ledy vyprostila</p>

  <p>a vrhla v ráj, jenž letí nejrychleji.</p>

  <p>&nbsp;</p>

  <p>A části jeho, jimiž rozproudila</p>

  <p>se s žitím veleba, jsou stejný všady,</p>

  <p>že věru nevím kam mne postavila.</p>

  <p>&nbsp;</p>

  <p>Leč ona znajíc mé po pravdě hlady,</p>

  <p>tak usmíváním otevřela rety,</p>

  <p>že plesal bůh jí v tváři plné vnady.</p>

  <p>&nbsp;</p>

  <p>„Jež drží v klidu střed, vše drahé v lety</p>

  <p>kol pohýbá, ta bytost započíná</p>

  <p>na tomto místě jak od svojí mety.</p>

  <p>&nbsp;</p>

  <p>Pro toto nebe není země jiná</p>

  <p>než v duchu boha, lásku kterou víří</p>

  <p>a sílu, kterou dští, on v světle spíná.</p>

  <p>&nbsp;</p>

  <p>Kruh světla, lásky kol něho se šíří,</p>

  <p>jak ostatní on jímá, obvod kruhu</p>

  <p>však zná, kdo spjal jej pouze, kam as míří</p>

  <p>&nbsp;</p>

  <p>Svým letem nerozeznáš, milý druhu,</p>

  <p>jak půl a pětka v desíti se skrývá,</p>

  <p>on druhé měří v tomto rajském luhu.</p>

  <p>&nbsp;</p>

  <p>A v jedné váse čas že listí mívá</p>

  <p>a v druhém kořeny, to nyní tobě</p>

  <p>co zjevná pravda nad pochybnost kývá.</p>

  <p>&nbsp;</p>

  <p>Ó hrabivosti, smrtelníky v sobě</p>

  <p>jak potopuješ, že nemůže žádný</p>

  <p>zrak pozvednout, se vyrvat vln tvých zlobě!</p>

  <p>&nbsp;</p>

  <p>Nechť vůle květ vyrůstá v srdci ladný,</p>

  <p>však pravé slívy zrnění na bouchoře</p>

  <p>déšť, který splývá neustále chladný.</p>

  <p>&nbsp;</p>

  <p>U dětí ještě nevinnosti zoře</p>

  <p>a víra jsou, však prchnou s horlivostí,</p>

  <p>jakmile tváře pokrývá vous spoře.</p>

  <p>&nbsp;</p>

  <p>A dokud žvatlá člověk, tak se postí,</p>

  <p>však pozděj každé krmě každým časem</p>

  <p>požírá jazyk s divou hltavostí.</p>

  <p>&nbsp;</p>

  <p>A dokud žvatlá matky svoji hlasem,</p>

  <p>dá vésti se, když mluví, tak si přeje,</p>

  <p>by mrtva stala se juž červů kvasem.</p>

  <p>&nbsp;</p>

  <p>Tak zčerná kůže, ač se jak sníh skvěje,</p>

  <p>na dceři oné, jež nám jitro dává</p>

  <p>a večer nechá; v moři bez naděje</p>

  <p>&nbsp;</p>

  <p>Bys netonul, však uvaž, země tmavá</p>

  <p>bez nejvyššího vládce teď se zmítá,</p>

  <p>a proto lidstvo v bludech postonává.</p>

  <p>&nbsp;</p>

  <p>Však v lednu zima než ustane lítá</p>

  <p>(neb setina se přehlíží tam), zníti</p>

  <p>tam začnou hlasně sféry nebes, hbitá</p>

  <p>&nbsp;</p>

  <p>Že Štěstěna k nám káže otočiti</p>

  <p>své lodě předkem a že přímým letem</p>

  <p>pak budou plout a pak budete zříti</p>

  <p>&nbsp;</p>

  <p>plod pravý na stromě, jenž planul květem.“</p>
</body>
</html>
