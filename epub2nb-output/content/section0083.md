---
contentType: poetry
---

<section>

### Zpěv dvanáctý

Jak dopověděl poslední svá slova,

ten plamen požehnaný, v rozhoupání

to mlýnské kolo začlo rej svůj znova.

</section>

<section>

A celou dráhu neopsalo ani

a jiné ve svůj kruh je náhle vpletlo,

a obou ruch i zpěvy v proplítání.

</section>

<section>

A pění sladkých fléten v sluch nám sletlo,

zpěv Mus i Siren našich před ním bledne,

jak světlem prvním odražené světlo.

</section>

<section>

Jak nad průhledný oblak stejně zvedne

se oblouků dvé v stejných barev kráse,

na služebnici svou když Juno vzhledne,

</section>

<section>

Že vnitřní kruh z vnějšího pozvedá se

jak hovor krásky té, ve lásky žáru,

jež mřela, jako páry v slunka jase,

</section>

<section>

I říká lid, když zří tu zářnou páru,

tu smlouvu boha s Noem v mysli maje,

že potopou svět nepropadne zmaru:

</section>

<section>

Tak rovněž z těchto věčných růží ráje

dva věnce kolem nás tu v kruhu spěly,

a vnitřní s vnějším v jeden souzvuk hraje.

</section>

<section>

Jak tento tanec a ples jiný celý

a sladký zpěv a záře náhlý přival,

rej světel družný, veselý a skvělý

</section>

<section>

V ráz vůlí volnou stál a odpočíval

jak oči, které dle libosti svojí

hned otevřem i zavřeme. Hlas zpíval

</section>

<section>

Ve nových světel čaruplném roji

a rychle v sobě, jako k hvězdě jehla

mne k místu obrátil, kde právě stojí.

</section>

<section>

Děl: Láska krásu ve mně rozežehla,

o jiném hovořit mi rozkaz dává,

jimž chvála mého vůdce v sluch mi lehla.

</section>

<section>

Kde o jednom, zní o druhém též zpráva,

neb jako stáli boje ve plameni,

plá obou stejně nebem spolu sláva.

</section>

<section>

Voj Krista, jehož nové vyzbrojení

tak mnoho stálo, kráčel za praporem 

jen v skrovném počtu, líně, v strachu chvění,

</section>

<section>

Když král, jenž věčně vládne každým tvorem,

jen z milosti, ne jeho pro zásluhu,

se v tísni té smiloval nad svým sborem.

</section>

<section>

Své nevěstě, jak známo, přispěl druhů

dvou pomocí, jich činy vzňal i slova,

lid zbloudilý se vrátil; v onom luhu,

</section>

<section>

Kde zefír sladký rodí se vždy znova

a po Evropě listí otevírá,

jímž vzplane ji zas zeleň smaragdová,

</section>

<section>

Nedaleko, vln příboj břeh kde svírá,

za kterým slunce unavené poutí

se tají každému, že tma je čirá:

</section>

<section>

Tam blahou Calarogu zříš se pnouti,

jež pod ochranou velkého je štítu,

v němž vítězit lva zříš i podlehnouti.

</section>

<section>

Zde víry milenec tak jemný v citu,

zde narodil se athleta ten svatý,

k svým dobrotiv, leč k vrahům bez soucitu.

</section>

<section>

A sotva stvořen, jeho duch byl jatý

a naplněný takou živou cností,

že matky jeho klín byl věštbou vzňatý.

</section>

<section>

U zřídla svatého když s pobožností

byl svazek jeho a vírou uzavřený,

jenž oboum stejně velké blaho hostí,

</section>

<section>

Tu kmotra, jíž byl v náruč položený,

plod divuhodný ve svém snění zřela,

jím a řádem jeho na svět přinesený.

</section>

<section>

A jeho cena aby ve všem zněla,

duch s nebe pohnul se, jej kázal zváti

jen toho jmenem, jemuž patřil zcela.

</section>

<section>

A Dominik jej začli jmenovati:

jak o rolníku mluvím, jehož Kristus

v sad svůj na pomoc ráčil povolati.

</section>

<section>

Onť pravý posel, soudruh, jejž měl Kristus,

neb láskou první, co v něm zjevně vzplálo,

dal první radě v oběť, již dal Kristus.

</section>

<section>

A jeho chůvě to se často stalo,

jej němého na zemi zřela bdíti,

jak „Proto přišel jsem,“ mu v oku plálo.

</section>

<section>

Slul Felix právem ten, jenž dal mu žití,

a matka Johanna též právem slula,

když s překladem lze běžným souhlasit.

</section>

<section>

Ne jako nyní mysl jeho snula

se v Taddea a Ostijského v dráze,

leč láskou k pravé maně zaplanula.

</section>

<section>

Tak záhy učenosti strhal hráze,

obcházeti hned začal po vinici,

jež hyne, umdlévá-li vinař v snaze.

</section>

<section>

A potom vymoh sobě na stolici,

jež s ctnými dřív si vedla šetrněji,

(ne v křivdě ona – leč ji spravující),

</section>

<section>

Ne dispens dvou a tří, za šest jenž znějí,

ne první tučné místo uprázněné,

non decimas, que sunt pauperum Dei,

</section>

<section>

Leč dovolení dávno vytoužené

v boj s bludným světem jíti pro to símě,

zkad dvacet čtyry květů kol se klene.

</section>

<section>

Pak s dovolením, které získal v Římě,

v svět hnal se s učeností svou a vznětem,

jak ručej z hloubky jenž vln čerpá břímě.

</section>

<section>

A na tom místě utkal svojím letem

houšť keřů kacířských, kde ze vší síly

mu vzdorovaly, a dál spěchal světem.

</section>

<section>

A mnoho potoků se z něho chýlí,

jenž zavlažují teď křesťanství sady,

čím keře jejich teď se osvěžily.

</section>

<section>

V něm první kolo zříš-li vozu tady,

z kterého církev svatá sebe brání,

zříc vítězně v občanských sporů svády;

</section>

<section>

Tož výtečnost druhého bez váhání

sám uznat musíš, o němž chvály píseň

zde Tomášovo pělo rozmlouvání.

</section>

<section>

Leč kolej opuštěna, v prachu tíseň

jež obvodem hořejším kola jela,

kde vinný kámen dřív byl, tam je plíseň.

</section>

<section>

A čeleď jeho, jež chvátala smělá

za stopou mistra, zvrátila se z dráhy

a místo napřed nazpět kroky dělá,

</section>

<section>

A na žních věru poznáte to záhy,

až bude koukol stýskati si všude,

že před ním stodol zavřeny jsou práhy.

</section>

<section>

Dím ovšem, listy naši knihy chudé

kdo převrací, přec najde sem tam strany,

kde „jsem, jak býval jsem“, napsáno bude.

</section>

<section>

Ne z Casale ni z Aquasparty brány

však budou, neb ti vzdalují se řádu,

a těmi řád jest přísně vykládaný.

</section>

<section>

Bonaventury z Bagnoregio hradu

jsem duše, který vždycky v duši svojí

klad úřad napřed, světské péče vzadu.

</section>

<section>

Zde Illuminat s Augustinem stojí,

jenž první s provazem, o noze holé

se Boha stali druhy v jeho voji.

</section>

<section>

A s nimi Hugo, Mangiador v tom kole, 

A Petr španělský, jenž slavně kmitá

svých dvanácti knih součinností dole.

</section>

<section>

A Nathan prorok a metropolita

Chrysostomus i Anselm Donat, který

psal gramatiku, jím v té vědě svítá.

</section>

<section>

Zde Rhaban u mne, v oblouku té sféry

zříš Joachima z Calabrie pláti,

jenž věštbou trhal budoucna háv šerý.

</section>

<section>

A bohatýra toho opěvati

jsem pohnut byl Tomáše láskou vřelou,

a moudrou řečí chválu jemu vzdáti

</section>

<section>

Jsem puzen byl i s družinou svou celou.

</section>
