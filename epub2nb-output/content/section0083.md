---
{}
---

### Zpěv dvanáctý

Jak dopověděl poslední svá slova,

ten plamen požehnaný, v rozhoupání

to mlýnské kolo začlo rej svůj znova.

A celou dráhu neopsalo ani

a jiné ve svůj kruh je náhle vpletlo,

a obou ruch i zpěvy v proplítání.

A pění sladkých fléten v sluch nám sletlo,

zpěv Mus i Siren našich před ním bledne,

jak světlem prvním odražené světlo.

Jak nad průhledný oblak stejně zvedne

se oblouků dvé v stejných barev kráse,

na služebnici svou když Juno vzhledne,

Že vnitřní kruh z vnějšího pozvedá se

jak hovor krásky té, ve lásky žáru,

jež mřela, jako páry v slunka jase,

I říká lid, když zří tu zářnou páru,

tu smlouvu boha s Noem v mysli maje,

že potopou svět nepropadne zmaru:

Tak rovněž z těchto věčných růží ráje

dva věnce kolem nás tu v kruhu spěly,

a vnitřní s vnějším v jeden souzvuk hraje.

Jak tento tanec a ples jiný celý

a sladký zpěv a záře náhlý přival,

rej světel družný, veselý a skvělý

V ráz vůlí volnou stál a odpočíval

jak oči, které dle libosti svojí

hned otevřem i zavřeme. Hlas zpíval

Ve nových světel čaruplném roji

a rychle v sobě, jako k hvězdě jehla

mne k místu obrátil, kde právě stojí.

Děl: Láska krásu ve mně rozežehla,

o jiném hovořit mi rozkaz dává,

jimž chvála mého vůdce v sluch mi lehla.

Kde o jednom, zní o druhém též zpráva,

neb jako stáli boje ve plameni,

plá obou stejně nebem spolu sláva.

Voj Krista, jehož nové vyzbrojení

tak mnoho stálo, kráčel za praporem 

jen v skrovném počtu, líně, v strachu chvění,

Když král, jenž věčně vládne každým tvorem,

jen z milosti, ne jeho pro zásluhu,

se v tísni té smiloval nad svým sborem.

Své nevěstě, jak známo, přispěl druhů

dvou pomocí, jich činy vzňal i slova,

lid zbloudilý se vrátil; v onom luhu,

Kde zefír sladký rodí se vždy znova

a po Evropě listí otevírá,

jímž vzplane ji zas zeleň smaragdová,

Nedaleko, vln příboj břeh kde svírá,

za kterým slunce unavené poutí

se tají každému, že tma je čirá:

Tam blahou Calarogu zříš se pnouti,

jež pod ochranou velkého je štítu,

v němž vítězit lva zříš i podlehnouti.

Zde víry milenec tak jemný v citu,

zde narodil se athleta ten svatý,

k svým dobrotiv, leč k vrahům bez soucitu.

A sotva stvořen, jeho duch byl jatý

a naplněný takou živou cností,

že matky jeho klín byl věštbou vzňatý.

U zřídla svatého když s pobožností

byl svazek jeho a vírou uzavřený,

jenž oboum stejně velké blaho hostí,

Tu kmotra, jíž byl v náruč položený,

plod divuhodný ve svém snění zřela,

jím a řádem jeho na svět přinesený.

A jeho cena aby ve všem zněla,

duch s nebe pohnul se, jej kázal zváti

jen toho jmenem, jemuž patřil zcela.

A Dominik jej začli jmenovati:

jak o rolníku mluvím, jehož Kristus

v sad svůj na pomoc ráčil povolati.

Onť pravý posel, soudruh, jejž měl Kristus,

neb láskou první, co v něm zjevně vzplálo,

dal první radě v oběť, již dal Kristus.

A jeho chůvě to se často stalo,

jej němého na zemi zřela bdíti,

jak „Proto přišel jsem,“ mu v oku plálo.

Slul Felix právem ten, jenž dal mu žití,

a matka Johanna též právem slula,

když s překladem lze běžným souhlasit.

Ne jako nyní mysl jeho snula

se v Taddea a Ostijského v dráze,

leč láskou k pravé maně zaplanula.

Tak záhy učenosti strhal hráze,

obcházeti hned začal po vinici,

jež hyne, umdlévá-li vinař v snaze.

A potom vymoh sobě na stolici,

jež s ctnými dřív si vedla šetrněji,

(ne v křivdě ona – leč ji spravující),

Ne dispens dvou a tří, za šest jenž znějí,

ne první tučné místo uprázněné,

non decimas, que sunt pauperum Dei,

Leč dovolení dávno vytoužené

v boj s bludným světem jíti pro to símě,

zkad dvacet čtyry květů kol se klene.

Pak s dovolením, které získal v Římě,

v svět hnal se s učeností svou a vznětem,

jak ručej z hloubky jenž vln čerpá břímě.

A na tom místě utkal svojím letem

houšť keřů kacířských, kde ze vší síly

mu vzdorovaly, a dál spěchal světem.

A mnoho potoků se z něho chýlí,

jenž zavlažují teď křesťanství sady,

čím keře jejich teď se osvěžily.

V něm první kolo zříš-li vozu tady,

z kterého církev svatá sebe brání,

zříc vítězně v občanských sporů svády;

Tož výtečnost druhého bez váhání

sám uznat musíš, o němž chvály píseň

zde Tomášovo pělo rozmlouvání.

Leč kolej opuštěna, v prachu tíseň

jež obvodem hořejším kola jela,

kde vinný kámen dřív byl, tam je plíseň.

A čeleď jeho, jež chvátala smělá

za stopou mistra, zvrátila se z dráhy

a místo napřed nazpět kroky dělá,

A na žních věru poznáte to záhy,

až bude koukol stýskati si všude,

že před ním stodol zavřeny jsou práhy.

Dím ovšem, listy naši knihy chudé

kdo převrací, přec najde sem tam strany,

kde „jsem, jak býval jsem“, napsáno bude.

Ne z Casale ni z Aquasparty brány

však budou, neb ti vzdalují se řádu,

a těmi řád jest přísně vykládaný.

Bonaventury z Bagnoregio hradu

jsem duše, který vždycky v duši svojí

klad úřad napřed, světské péče vzadu.

Zde Illuminat s Augustinem stojí,

jenž první s provazem, o noze holé

se Boha stali druhy v jeho voji.

A s nimi Hugo, Mangiador v tom kole, 

A Petr španělský, jenž slavně kmitá

svých dvanácti knih součinností dole.

A Nathan prorok a metropolita

Chrysostomus i Anselm Donat, který

psal gramatiku, jím v té vědě svítá.

Zde Rhaban u mne, v oblouku té sféry

zříš Joachima z Calabrie pláti,

jenž věštbou trhal budoucna háv šerý.

A bohatýra toho opěvati

jsem pohnut byl Tomáše láskou vřelou,

a moudrou řečí chválu jemu vzdáti

Jsem puzen byl i s družinou svou celou.
