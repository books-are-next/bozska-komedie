---
contentType: prose
---

<section>

### Zpěv dvacátý

Když ono, celý svět jež světlem zlatí,

tak z polokoule naší sestupuje,

že na všech stranách tiše den se tratí,

Ta nebe, jež dřív slunce osvěcuje,

vzplá opět zářící ve světel kráse,

v jichž davech jedno nejvíc v lesku pluje.

Ta změna nebes připadla mi v čase,

kdy prapor světa s jeho vůdci svatý

ve požehnaném zobáku zmlk zase.

Neb rej těch světel novým ohněm vzňatý

zas pěti počal v sboru písně, vratká

jež paměť moje ztratila. Jež v šaty

Se halíš úsměvu ó lásko sladká,

jak mohutně jsi v oněch jiskrách plála,

z nichž každá svatých myšlének je matka!

Těch drahokamů zdoba dokonalá,

jež vroubí šesté hvězdy jasné plání,

andělským tonům zmlknout rozkázala:

Já mněl, že řeky slyším šumné lkáni,

jež zvučně od skály ku skále padá

tak zdroje ukazujíc požehnání.

A jako citery zvuk v tón se skládá

jí u hrdla, a jako u šalmaje

na konci jejím, kam se dech jí vkrádá:

Tak hučení to bez přestávky vlaje

ve orla těle, stoupě k hrdlu jeho

a bouří kypí jeho přes okraje;

Teď hlasem jest a ze zobáku ctného

vychází ve slov tvaru, která píši,

jak dávno bylo tužbou srdce mého.

„K té části na mne, orli vzdušných říší

již snesou slunce patříce mu v žáry,

hleď, abys oči svoje povznes k výši!

Neb z plamenů, z nichž složil jsem své tvary,

ti kteří okem na hlavě mi planou,

všech stupňů vrchol jsou a vděk a čáry.

Ten jehož svity z mé zornice kanou,

byl pěvec Ducha Svatého, jenž stále

po městech archu nosil, s písní manou.

Svou cenu poznává teď dokonale

i písně své, neb dle zásluhy svojí

má odměnu zde; z oněch pěti dále,

Jenž jako v oka obrví se pojí,

ten který nejblíž leží u zobáku,

pro syna těšil matku jeda v zbroji;

Jak trpce nyní a jak bloudí v mraku,

kdo Krista nezná, zdejší zkušeností

teď patrně se jeví jeho zraku.

Ten jehož obvod, o němž mluvím, hostí

na kruhu hořejším, ten smrti snění

od sebe vzdálil pravou zkroušeností.

Že boha věčný soud se nepromění,

teď dobře ví, byť prosby bohem hnaly,

a svolila se lhůta jednodenní.

Ten, jehož úmysly se k dobru snuly,

zlo spáchal se mnou, když i se zákony

se Řekem stal jen papežovi k vůli.

Teď ví, že zlo jest jemu bez úhony

ač z jeho upřímné jen snahy zkvetlo,

svět v zkázu vrhlo neštěstí a stony.

Kde oblouk sklání se tam ono světlo,

toť Vilém, smrt jehož zem oplakává,

již Karla žití s Fridrichovým hnětlo.

Zří, jakou láskou nyní obsypává

ráj krále dobrého, on svojí září

svou blaženost všem na jevo tak dává.

Kdo uvěřil by v světě, jenž se sváří,

Trojanský Rifeus že v tomto sboru

jest pátým světlem? Mnohé se mu zdaří

Teď proniknouti, rozum lidských tvorů

co nechápe milosti boží, oku

byť uniklo dna těchto věčných vzorů.

Jak skřivánek se ztrácí ve vysoku

a zprvu pěje, ale mlkne záhy

syt vlastní sladkou písní: ve hluboku

Své duše cítil jsem ples rajské vláhy

v tom otisku, když touhy mojí síla

věc každou ve své umístila práhy.

Nechť pochybnost i ve mně vystoupila

jak barva za sklem, jež ji zevšad halí,

bych mlčky čekal, přece nesvolila.

Leč z mojich úst se velkou silou valí:

„Co za věci to jsou,“ se chvátá ptáti;

a plesem světla vše se rozehrály.

Tu svatý obraz v zraku zřel jsem pláti,

a v tom juž odpovídal mému přání,

mne v úžasu tak nechtěl zanechati.

Zřím, víra tvá se k těmto věcem sklání,

tím že tak dím, však nevíš jak se tkají,

ač nechápeš, ty věříš bez váhání.

Jsi jako ti, jenž podle jména znají

tak mnohé, avšak bytost všeho pravou

bez rady cizí těžko pronikají.

Regnum coelorum tady láskou žhavou

a živou naději se zmoci dává,

ty vůli boha zmohou půtkou dravou.

Ne ělověk člověku jak podlehává

leč vítězí, chtíc býti přemožena

svou láskou zbita vítězem se stává.

Nad brvy prvním, pátým podivena

je mysl tvoje, udiven jsi celý,

říš andělská že jimi ozdobena.

Co křesťané, ne co pohané mřeli,

jak domníváš se, v pevné víře v nohy,

jež trpěly anebo trpět měly!

Ten z pekla, kde se sotva lidské vlohy

za dobrem pídí, navrátil se v kosti,

čímž vykvetl mu naděje květ mnohý,

Té naděje, jež v svojí horoucnosti

vše kladla v modlitbu, by ožil zase,

až vůle nová jeho vzplála cností.

Ctná duše ta se opět octla v mase,

o které mluvím, aby vinou svojí

vše napraviti mohla v krátkém čase.

A víra s láskou tak se na ní pojí,

že podruhé když smrti podlehnula,

juž mohla dospět k zdejších plesů zdroji.

Ten druhý milostí, jež vyhrnula

se z hloubi takové, že duše není,

jež k první vlně jen by dosáhnula.

Jen právu zasvětil své lásky vření

a proto bůh milosti po stupnici

zrak pro příští mu zostřil vykoupení.

On věřil v ně a proto s věštce lící

on mlčet nemoh ku pohanstva smradu

zved proti bludům svůj hlas kárající.

Tři paní pokřtily jej, než na řadu

křest přišel za tisíc let, v zrak jim zříti

tys mohl u pravého kola vzadu.

Ó předurčení, kterak málo svítí

a kořeny tvé světla, co tu duší,

jež první „proč“ nemohou pochopiti!

Ó smrtelníci, k soudům světa hluší,

dál bluďte jen, zrak náš, jenž boha zříme,

přec vyvolence všecky sotva tuší!

Ten nedostatek v radosti však ctíme,

náš ples jen zcela zraje v tomto plesu,

že s tím, co bůh chce, rovněž souhlasíme.“

Tak ze svatého obrazu z těch hlesů

bych zostřil krátký zrak svůj rozjasněním,

lék osvěžující já sobě nesu.

Dobrého zpěváka strun rozechvěním

jak citerista často doprovází,

což bývá zpěvu vzácným okrášlením:

Tak vzpomínám, že duchové ti blazí

co potěše mi orla řeči zněly,

jak pohled z očí najednou vychází,

Plamínku chvěním řeč svou provázeli.

</section>
