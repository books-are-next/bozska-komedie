---
contentType: prose
---

<section>

### Zpěv dvacátý

Když ono, celý svět jež světlem zlatí,

tak z polokoule naší sestupuje,

že na všech stranách tiše den se tratí,

</section>

<section>

Ta nebe, jež dřív slunce osvěcuje,

vzplá opět zářící ve světel kráse,

v jichž davech jedno nejvíc v lesku pluje.

</section>

<section>

Ta změna nebes připadla mi v čase,

kdy prapor světa s jeho vůdci svatý

ve požehnaném zobáku zmlk zase.

</section>

<section>

Neb rej těch světel novým ohněm vzňatý

zas pěti počal v sboru písně, vratká

jež paměť moje ztratila. Jež v šaty

</section>

<section>

Se halíš úsměvu ó lásko sladká,

jak mohutně jsi v oněch jiskrách plála,

z nichž každá svatých myšlének je matka!

</section>

<section>

Těch drahokamů zdoba dokonalá,

jež vroubí šesté hvězdy jasné plání,

andělským tonům zmlknout rozkázala:

</section>

<section>

Já mněl, že řeky slyším šumné lkáni,

jež zvučně od skály ku skále padá

tak zdroje ukazujíc požehnání.

</section>

<section>

A jako citery zvuk v tón se skládá

jí u hrdla, a jako u šalmaje

na konci jejím, kam se dech jí vkrádá:

</section>

<section>

Tak hučení to bez přestávky vlaje

ve orla těle, stoupě k hrdlu jeho

a bouří kypí jeho přes okraje;

</section>

<section>

Teď hlasem jest a ze zobáku ctného

vychází ve slov tvaru, která píši,

jak dávno bylo tužbou srdce mého.

</section>

<section>

„K té části na mne, orli vzdušných říší

již snesou slunce patříce mu v žáry,

hleď, abys oči svoje povznes k výši!

</section>

<section>

Neb z plamenů, z nichž složil jsem své tvary,

ti kteří okem na hlavě mi planou,

všech stupňů vrchol jsou a vděk a čáry.

</section>

<section>

Ten jehož svity z mé zornice kanou,

byl pěvec Ducha Svatého, jenž stále

po městech archu nosil, s písní manou.

</section>

<section>

Svou cenu poznává teď dokonale

i písně své, neb dle zásluhy svojí

má odměnu zde; z oněch pěti dále,

</section>

<section>

Jenž jako v oka obrví se pojí,

ten který nejblíž leží u zobáku,

pro syna těšil matku jeda v zbroji;

</section>

<section>

Jak trpce nyní a jak bloudí v mraku,

kdo Krista nezná, zdejší zkušeností

teď patrně se jeví jeho zraku.

</section>

<section>

Ten jehož obvod, o němž mluvím, hostí

na kruhu hořejším, ten smrti snění

od sebe vzdálil pravou zkroušeností.

</section>

<section>

Že boha věčný soud se nepromění,

teď dobře ví, byť prosby bohem hnaly,

a svolila se lhůta jednodenní.

</section>

<section>

Ten, jehož úmysly se k dobru snuly,

zlo spáchal se mnou, když i se zákony

se Řekem stal jen papežovi k vůli.

</section>

<section>

Teď ví, že zlo jest jemu bez úhony

ač z jeho upřímné jen snahy zkvetlo,

svět v zkázu vrhlo neštěstí a stony.

</section>

<section>

Kde oblouk sklání se tam ono světlo,

toť Vilém, smrt jehož zem oplakává,

již Karla žití s Fridrichovým hnětlo.

</section>

<section>

Zří, jakou láskou nyní obsypává

ráj krále dobrého, on svojí září

svou blaženost všem na jevo tak dává.

</section>

<section>

Kdo uvěřil by v světě, jenž se sváří,

Trojanský Rifeus že v tomto sboru

jest pátým světlem? Mnohé se mu zdaří

</section>

<section>

Teď proniknouti, rozum lidských tvorů

co nechápe milosti boží, oku

byť uniklo dna těchto věčných vzorů.

</section>

<section>

Jak skřivánek se ztrácí ve vysoku

a zprvu pěje, ale mlkne záhy

syt vlastní sladkou písní: ve hluboku

</section>

<section>

Své duše cítil jsem ples rajské vláhy

v tom otisku, když touhy mojí síla

věc každou ve své umístila práhy.

</section>

<section>

Nechť pochybnost i ve mně vystoupila

jak barva za sklem, jež ji zevšad halí,

bych mlčky čekal, přece nesvolila.

</section>

<section>

Leč z mojich úst se velkou silou valí:

„Co za věci to jsou,“ se chvátá ptáti;

a plesem světla vše se rozehrály.

</section>

<section>

Tu svatý obraz v zraku zřel jsem pláti,

a v tom juž odpovídal mému přání,

mne v úžasu tak nechtěl zanechati.

</section>

<section>

Zřím, víra tvá se k těmto věcem sklání,

tím že tak dím, však nevíš jak se tkají,

ač nechápeš, ty věříš bez váhání.

</section>

<section>

Jsi jako ti, jenž podle jména znají

tak mnohé, avšak bytost všeho pravou

bez rady cizí těžko pronikají.

</section>

<section>

Regnum coelorum tady láskou žhavou

a živou naději se zmoci dává,

ty vůli boha zmohou půtkou dravou.

</section>

<section>

Ne ělověk člověku jak podlehává

leč vítězí, chtíc býti přemožena

svou láskou zbita vítězem se stává.

</section>

<section>

Nad brvy prvním, pátým podivena

je mysl tvoje, udiven jsi celý,

říš andělská že jimi ozdobena.

</section>

<section>

Co křesťané, ne co pohané mřeli,

jak domníváš se, v pevné víře v nohy,

jež trpěly anebo trpět měly!

</section>

<section>

Ten z pekla, kde se sotva lidské vlohy

za dobrem pídí, navrátil se v kosti,

čímž vykvetl mu naděje květ mnohý,

</section>

<section>

Té naděje, jež v svojí horoucnosti

vše kladla v modlitbu, by ožil zase,

až vůle nová jeho vzplála cností.

</section>

<section>

Ctná duše ta se opět octla v mase,

o které mluvím, aby vinou svojí

vše napraviti mohla v krátkém čase.

</section>

<section>

A víra s láskou tak se na ní pojí,

že podruhé když smrti podlehnula,

juž mohla dospět k zdejších plesů zdroji.

</section>

<section>

Ten druhý milostí, jež vyhrnula

se z hloubi takové, že duše není,

jež k první vlně jen by dosáhnula.

</section>

<section>

Jen právu zasvětil své lásky vření

a proto bůh milosti po stupnici

zrak pro příští mu zostřil vykoupení.

</section>

<section>

On věřil v ně a proto s věštce lící

on mlčet nemoh ku pohanstva smradu

zved proti bludům svůj hlas kárající.

</section>

<section>

Tři paní pokřtily jej, než na řadu

křest přišel za tisíc let, v zrak jim zříti

tys mohl u pravého kola vzadu.

</section>

<section>

Ó předurčení, kterak málo svítí

a kořeny tvé světla, co tu duší,

jež první „proč“ nemohou pochopiti!

</section>

<section>

Ó smrtelníci, k soudům světa hluší,

dál bluďte jen, zrak náš, jenž boha zříme,

přec vyvolence všecky sotva tuší!

</section>

<section>

Ten nedostatek v radosti však ctíme,

náš ples jen zcela zraje v tomto plesu,

že s tím, co bůh chce, rovněž souhlasíme.“

</section>

<section>

Tak ze svatého obrazu z těch hlesů

bych zostřil krátký zrak svůj rozjasněním,

lék osvěžující já sobě nesu.

</section>

<section>

Dobrého zpěváka strun rozechvěním

jak citerista často doprovází,

což bývá zpěvu vzácným okrášlením:

</section>

<section>

Tak vzpomínám, že duchové ti blazí

co potěše mi orla řeči zněly,

jak pohled z očí najednou vychází,

</section>

<section>

Plamínku chvěním řeč svou provázeli.

</section>
