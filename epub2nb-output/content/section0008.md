---
contentType: poetry
---

<section>

### Zpěv čtvrtý

Sen v hlavě zdrtila mi hromu rána,

že vyletěl jsem vzhůru polekaný

jak osoba, jež náhle zburcována.

</section>

<section>

Mé oči zotaveny na vše strany

se obracejí, pevně upírají,

by poznaly, u jaké dlím teď brány.

</section>

<section>

A pravdou bylo: stál jsem na pokraji

té propasti tmy, zahynutí, zmaru,

jež bouři nářků nekonečných tají.

</section>

<section>

Tak tmavá, bezdná, zahalena v páru,

že, oko když jsem vnořil na dno její,

v tmách rozeznat jsem nemoh' žádných tvarů.

</section>

<section>

— „V svět slepý vstupmež temna na peřeji,

začíná básník zděšen, s bledou lící,

ty půjdeš druhý vždy, já napřed spěji."

</section>

<section>

Tvář jeho spatřiv barvu střídající:

„Když ty se lekáš, kterak já mám jíti,

ty, posila mé mysli klesající?"

</section>

<section>

On ke mně: „Muka zatracenců nití

jen barvu soucitu v mé tváři bledé,

jež barvou bázně tobě zdá se býti.

</section>

<section>

Leč pojďme, pouť jest dloubá, jež nás vede."

A vstoupil již a nechal, bych šel za ním

v kruh první, jenž tůň spíná. V mlze šedé

</section>

<section>

Tu do kola, kam jenom ucho skláním,

ryk nářků nezněl, ale vzdechů chvění,

že věčný vzduch se třás' tím tichým lkáním.

</section>

<section>

Zde davy trpěly, však bez mučení,

žen, mužů, dětí v jedné směsi spolu,

a byly mnohé, velké, k nesečtení.

</section>

<section>

Dí dobrý mistr: „V jakém lkají bolu,

proč neptáš se, ni koho kruh ten hostí?

Nuž krátce poslyš, dál než půjdem dolů:

</section>

<section>

Ti nehřešili, ale jejich ctnosti

jim nestačí, neb křestu nepřijali,

jenž branou je tvé víry k blaženosti.

</section>

<section>

Jak sluší se, tak Boha nevzývali,

neb žili před křesťanstvím; v tyto stíny

já patřím sám, tím nedostatkem vzali

</section>

<section>

Jsme tento trest, však nebyl to hřích jiný;

nás mučí pouze tajná touhá smělá,

v ní bez naděje žijem život líný." —

</section>

<section>

Po slovech těch mi bolest v srdci vřela,

neb lidi zřel jsem převeliké ceny,

jichž valná tlupa v předpeklí tom dlela.

</section>

<section>

„Rci, pane, mistře," ptám se roztoužený,

neb chtěl jsem býti zjištěn vírou svojí,

tou, kterou každý blud je přemožený,

</section>

<section>

„Rci, zdaliž někdo k blaženosti zdroji

se odsud svou neb cizí snahou vrátil?"

On pochopiv hned smysl řeči mojí,

</section>

<section>

Děl: „Krátký čas, co krok můj sem se ztratil,

kdos mocný přišel ve průvodu slávy,

svit vítězství mu božské čelo zlatil.

</section>

<section>

Vzal odsud lidí praotce stín tmavý,

s Ábelem, Noema, Mojžíše dále,

jenž poslušen v jho zákona spjal davy,

</section>

<section>

Pak Abrahama i Davida krále,

Jakuba s otcem, syny, Rachel taky,

pro niž on tolik trudu snášel v žale.

</section>

<section>

A jiných mnoho vzal v ráj nad oblaky,

však před nimi se odsud nedostala

ni jedna z duší, jež tvé vidí zraky." —

</section>

<section>

Pouť naše mezi řečí neustala,

i kráčeli jsme dále lesem tiše,

tož lesem duchů, jež jsem vina svála.

</section>

<section>

A neušli jsme mnoho kroků s výše,

když pláti zřel jsem oheň, jehož svitem

se v polokruhu jasní stínů říše.

</section>

<section>

Tu poznat moh' jsem, ač v pohledu hbitém,

jak z dálky v temno mdlý můj zrak se zvedá,

že ctným zástupům země ta je bytem. —

</section>

<section>

„Ty, jímž se chlubí umění i věda,

kdo jsou, jimž taká pocta udělena,

jež s jinými se pomíchat jim nedá?"

</section>

<section>

On odpovídá: „Slávou jejich jména,

jež jistě posud v lidském zvučí žití,

jim tato milost nebem udělena."

</section>

<section>

A zatím velký hlas jsem slyšel zníti:

„Buď největšímu z pěvců úcta vzdána,

zda nezříte stín jeho zpět k nám jíti?"

</section>

<section>

Jak zhasla řeč ta tichem zkolébána,

zřím čtyry velké stíny k nám jít směle,

v jich tváři trud ni slast nebyla psána.

</section>

<section>

Můj dobrý mistr přimlouvá mi vřele:

„Viz onoho, jenž meč má ve pravici

a jako kníže druhým kráčí v čele;

</section>

<section>

Toť Homér nad básníky králující,

Lukán jest zadní, Ovid kráčí třetí,

Horác jest druhý satirou se stkvící.

</section>

<section>

A jedním hlasem, jejž tu slyšel's zněti,

mne tito slaví, že jsem roven s nimi,

a pravdu mají, když mé jméno světí."

</section>

<section>

Tu krásnou školu zřel jsem zraky svými,

knížete zpěvů nejmocnější síly,

jenž jako orel letí před druhými.

</section>

<section>

Když malou spolu hovořili chvíli,

tu vlídně kynouce mne přivítali,

nad čímž se vlídně usmál mistr milý.

</section>

<section>

A ještě větší poctu pak mi vzdali,

neb směl jsem k jejich přidružit se sboru,

že šestým v takém věhlasu mne zvali.

</section>

<section>

Až k oné záři šli jsme v rozhovoru

o věcech, o nichž tam řeč slušná byla,

jak mlčení zde mně, zemskému tvoru.

</section>

<section>

Tu hradba zámku se nám objevila,

jejž sedmero zdí převysokých střeží,

kol nichž se pěkná říčka otočila.

</section>

<section>

Jak po pevnině přes ni krok náš běží

a sedmero bran s mudrci jsem minul,

a v luh jsem přišel zelený a svěží.

</section>

<section>

Tu byli lidé, vážně zrak jich kynul,

tvář důstojnosti nesla aureolu,

jich jemné řeči proud se zvolna linul.

</section>

<section>

A k jedné straně sestoupli jsme spolu

na místo vyšší, světla ve záplavě,

zde bychom všecky přehledli v tom dolu.

</section>

<section>

Tu proti sobě v smaragdové trávě

jsem spatřil tyto velké duchy v roji,

což ještě posud k své přičítám slávě.

</section>

<section>

Tu Elektra ve tlumu svojich stojí,

tam Aeneas dlí k Hektoru se chýle

a dále Caesar s orlím zrakem v zbroji.

</section>

<section>

Penthesilea sedla ku Camille:

na drahé straně opět Lavinia,

k níž Latinus král used', k dceři milé.

</section>

<section>

Pak Bruta zřím, jenž vyhnal Tarquinia.

tam Saladin dlí stranou osamělý;

hle, Julia, Martia, Cornelia!

</section>

<section>

A výše když jsem pozvedl zrak smělý,

tu mistra všech jsem viděl, kteří vidí

ve kruhu mudrcův. Svůj obdiv vřelý

</section>

<section>

Mu vzdávají, naň každý s úctou hledí.

a nejblíž jemu ve mudrců rodě

sám se Sokratem moudrý Plato sedí,

</section>

<section>

Demokrit, zbudoval svět na náhodě;

s Thaletem Zenona mé oko shlídá

a Empedokla s Heraklitem v shodě;

</section>

<section>

I znalce přírody Dioskorilla

i Tullia, Seneku, Galiennu,

Orfea, Lina pak i Euklida.

</section>

<section>

Tu zase Ptolomaeus, Avicenna

a s Hippokratem Averroes v davu,

ten velký komentator, jiných jména

</section>

<section>

Juž smlčím, nemohu dát o nich zprávu,

mne látka žene, cestu dál mi klestí,

že v nedostatku slov jen skláním hlavu.

</section>

<section>

Na dva se potom zmenšil spolek šesti.

Z tichého vzduchu vůdce k cestě jiné

do vzduchu, jenž se chví, mne jal se vésti.

</section>

<section>

Tam přišel jsem, kde každé světlo zhyne.

</section>
