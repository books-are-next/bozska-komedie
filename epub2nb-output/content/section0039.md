---
{}
---

# II. Očistec

### Zpěv první

Ku cestě do lepší se vody noře,

člun mého ducha plachty natahuje,

za sebou nechav kruté ono moře.

O druhé říši, kde se očišťuje

duch člověka, já hodlám nyní pěti,

a odkud vstoupat v ráj se připravuje.

Zde poesii hleďte oživěti,

Vy Musy svaté, v tomto okamžení

jsem váš, ať Kalliope trochu vzletí.

Tím zvukem provázejíc moje pění,

jímž nešťastné ty straky polekané

víc nedoufaly ani v odpuštění.

Lesk safíru, jenž modrem sladkým plane,

v čistého vzduchu záři usmívá se

a ku prvnímu kruhu kolem kane,

Mým očím poskyt’ novou radost zase,

jak vystoup’ jsem z mrtvého vzduchu říše,

jenž zrak i hruď mi rmoutil. V plné kráse

Vstříc východ celý usmívá se tiše

té hvězdy leskem, která k lásce kyne

i družné ryby stíníc v svojí pýše.

K druhému pólu jak můj zrak se šine,

na pravo čtyři hvězdy zřím, jak svítí,

ty Adam s Evou zřel, ne oči jiné.

Z nich nebesa se zdála radost míti.

Jak, země půlnoční, jsi ovdovělá,

když přáno není tobě na ně zříti!

Jak od nich moje tvář se odvracela

k druhému pólu tíhnouc v klidném kroku,

kde obloha se bez Vozu již tměla,

Zřím kmeta samotného po svém boku,

a víc než otci syn je dlužen svému,

já vážnosti jsem viděl v jeho oku.

Vous dlouhý ve vlas bílý splýval jemu

podoben jsa kšticím jeho skrání

ku prsoum jeho padal v dvojím lemu.

Kol tváře jeho v sladkém usmívání

ta svatá čtyři světla plála jasem,

že viděl jsem ho jako v slunce vzplání.

„Již proti tmavé řece,“ ptal se s žasem,

„z věčného vězení jste vyšli zdrávi,

kdo jste?“ A přitom zachvěl vážným vlasem,

„Kdo vedl vás, kdo byl váš svícen žhavý,

že z noci hluboké jste vyšli všady,

jíž pekla dol je bez ustání tmavý?

Či propasti jsou porušeny řády?

Či v nebi nyní nový zákon platí,

že u skal svých zřím zatracence tady?“ —

Hned při tom vůdce ke mně se obrátí

a řečí, rukou a posuňky káže,

mu kolenem i brvou poctu vzdáti.

Pak děl: „Ze sebe nepřišel sem, páže

mu s nebe dala žena, prosbou její

jsem v jeho průvodu byl štít a stráže.

Leč když jest přání tvé, bych podrobněji,

co nás se týče, pravdu ti neskrýval,

to upřít ti, v mém není obyčeji.

Poslední večer ještě mu nekýval,

leč pad’ tak v sítě pobláznění zlého,

že malý věru čas mu ještě zbýval.

Jak řekl jsem, já poslán k boku jeho

jej vysvobodit, a tu vedla k cíli

z cest všech jen tato cesta kroku mého.

Zlých celý rod mu ukázav, v té chvíli

chci s duchy jinými jej seznámiti,

již čistiti se pod tvou stráží pílí.

Jak vyved’ jsem ho, nelze povědíti

pro krátký čas, mně přišla s nebe síla,

jej vésti, by tě slyšet moh’ a zříti.

Kéž jeho návštěva je tobě milá!

On hledá volnost, již ten nejlíp cení,

čí duše pro ni život opustila.

To víš, neb smrt ti byla potěšení

tam v Utice, kde zanechal jsi šaty,

jež zaskví se v den velký ve plameni.

Řád věčný není zrušen námi, spjatý

já nejsem Minosem a ten je živý,

já z kruhu jsem, kde cudný zrak plá vzňatý

Tvé Marcie a tak tě prosí tklivý:

O svaté srdce, chtěj mne svojí zváti!

Pro lásku její buď nám milostivý!

Kéž smíme sedmerou se říší bráti,

a chceš-li jmenován být v pekla pláni,

chci pozdravy tvé sám jí odevzdati.“ —

„— Ples mojich očí byla bez ustání

v mém žití Marcie,“ řeč kmeta splývá,

že každé její ukojil jsem přání.

Co ona tam za řekou zlou prodlívá,

po řádu když jsem vyšel stanoveném,

teď u mne žádná prosba neprospívá.

Když pomoc paní nebeské tvým věnem,

jak díš, spoř lichocení řečí jinou,

to stačí mi, že jejím žádáš jmenem.

Nuž tedy jdi a dříve hladkou třtinou

jej opásej, pak jeho umyj tváře,

by poskvrněn víc žádnou nebyl špinou;

Neb nesluší se, v nejmenší by páře

zrak toho tonul, jenž před ráje sluhu

předstoupí prvního, kde rajská záře.

Máť tento ostrov na svém celém kruhu

až dolů tam, kde vlna břehy ryje,

třtin dost, jež rostou ve bahnitém luhu;

Neb jiný květ, který se listím kryje

a dřevnatí, ten zde se nezachytí,

neb neobstál by, když v něj příboj bije.

Odtamtud nechtějte se navrátiti,

vám slunce zjeví, jest již na obzoru,

kde mírnější svah, na vrch vystoupiti.“

S tím zmizel; já se zvedl bez hovoru

a k vůdci svému přiblížil se, okem

naň patře pevným bez obav a sporu.

— „Můj synu,“ děl on, „kráčej za mým krokem,

tam obraťme se, neb ta pláně celá

se kloní v nejnižší svah tímto bokem.“ —

Svit vítězil nad jitra chvílí, spěla

ta před ním vítězným a brzy v dáli

se moře plocha před mým zrakem chvěla.

Po břehu pustém na pouť jsme se dali,

jak ten, kdo k ztracené se cestě vrací,

než stihne ji, že darmo jde, se šálí.

Tam přišedše, kde slunce tuhou práci

má s rosou a kde více leží stínu,

na místě tom čímž rosy míň se ztrácí.

Tu obě ruce své do trávy klínu

můj mistr roztáh’ a já s roztouženou

jsem duší tomu porozuměl kynu,

A nastavil mu tvář svou poslzenou,

a on mi vrátil zase barvy svěží,

jež peklo skrylo dýmem svým a pěnou.

Pak na pusté jsme přišli na pobřeží,

jež nevidělo nikdy posud lodě,

jak vodou jeho čile v návrat běží.

Zde opásal mne jeho po návodě.

O dive! třtina, kterou vyvolila

zde jeho ruka ve bahnité vodě,

tam, kde ji utrh’, zas hned vyklíčila.
