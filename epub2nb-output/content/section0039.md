---
contentType: prose
---

<section>

# II. Očistec

### Zpěv první

Ku cestě do lepší se vody noře,

člun mého ducha plachty natahuje,

za sebou nechav kruté ono moře.

</section>

<section>

O druhé říši, kde se očišťuje

duch člověka, já hodlám nyní pěti,

a odkud vstoupat v ráj se připravuje.

</section>

<section>

Zde poesii hleďte oživěti,

Vy Musy svaté, v tomto okamžení

jsem váš, ať Kalliope trochu vzletí.

</section>

<section>

Tím zvukem provázejíc moje pění,

jímž nešťastné ty straky polekané

víc nedoufaly ani v odpuštění.

</section>

<section>

Lesk safíru, jenž modrem sladkým plane,

v čistého vzduchu záři usmívá se

a ku prvnímu kruhu kolem kane,

</section>

<section>

Mým očím poskyt’ novou radost zase,

jak vystoup’ jsem z mrtvého vzduchu říše,

jenž zrak i hruď mi rmoutil. V plné kráse

</section>

<section>

Vstříc východ celý usmívá se tiše

té hvězdy leskem, která k lásce kyne

i družné ryby stíníc v svojí pýše.

</section>

<section>

K druhému pólu jak můj zrak se šine,

na pravo čtyři hvězdy zřím, jak svítí,

ty Adam s Evou zřel, ne oči jiné.

</section>

<section>

Z nich nebesa se zdála radost míti.

Jak, země půlnoční, jsi ovdovělá,

když přáno není tobě na ně zříti!

</section>

<section>

Jak od nich moje tvář se odvracela

k druhému pólu tíhnouc v klidném kroku,

kde obloha se bez Vozu již tměla,

</section>

<section>

Zřím kmeta samotného po svém boku,

a víc než otci syn je dlužen svému,

já vážnosti jsem viděl v jeho oku.

</section>

<section>

Vous dlouhý ve vlas bílý splýval jemu

podoben jsa kšticím jeho skrání

ku prsoum jeho padal v dvojím lemu.

</section>

<section>

Kol tváře jeho v sladkém usmívání

ta svatá čtyři světla plála jasem,

že viděl jsem ho jako v slunce vzplání.

</section>

<section>

„Již proti tmavé řece,“ ptal se s žasem,

„z věčného vězení jste vyšli zdrávi,

kdo jste?“ A přitom zachvěl vážným vlasem,

</section>

<section>

„Kdo vedl vás, kdo byl váš svícen žhavý,

že z noci hluboké jste vyšli všady,

jíž pekla dol je bez ustání tmavý?

</section>

<section>

Či propasti jsou porušeny řády?

Či v nebi nyní nový zákon platí,

že u skal svých zřím zatracence tady?“ —

</section>

<section>

Hned při tom vůdce ke mně se obrátí

a řečí, rukou a posuňky káže,

mu kolenem i brvou poctu vzdáti.

</section>

<section>

Pak děl: „Ze sebe nepřišel sem, páže

mu s nebe dala žena, prosbou její

jsem v jeho průvodu byl štít a stráže.

</section>

<section>

Leč když jest přání tvé, bych podrobněji,

co nás se týče, pravdu ti neskrýval,

to upřít ti, v mém není obyčeji.

</section>

<section>

Poslední večer ještě mu nekýval,

leč pad’ tak v sítě pobláznění zlého,

že malý věru čas mu ještě zbýval.

</section>

<section>

Jak řekl jsem, já poslán k boku jeho

jej vysvobodit, a tu vedla k cíli

z cest všech jen tato cesta kroku mého.

</section>

<section>

Zlých celý rod mu ukázav, v té chvíli

chci s duchy jinými jej seznámiti,

již čistiti se pod tvou stráží pílí.

</section>

<section>

Jak vyved’ jsem ho, nelze povědíti

pro krátký čas, mně přišla s nebe síla,

jej vésti, by tě slyšet moh’ a zříti.

</section>

<section>

Kéž jeho návštěva je tobě milá!

On hledá volnost, již ten nejlíp cení,

čí duše pro ni život opustila.

</section>

<section>

To víš, neb smrt ti byla potěšení

tam v Utice, kde zanechal jsi šaty,

jež zaskví se v den velký ve plameni.

</section>

<section>

Řád věčný není zrušen námi, spjatý

já nejsem Minosem a ten je živý,

já z kruhu jsem, kde cudný zrak plá vzňatý

</section>

<section>

Tvé Marcie a tak tě prosí tklivý:

O svaté srdce, chtěj mne svojí zváti!

Pro lásku její buď nám milostivý!

</section>

<section>

Kéž smíme sedmerou se říší bráti,

a chceš-li jmenován být v pekla pláni,

chci pozdravy tvé sám jí odevzdati.“ —

</section>

<section>

„— Ples mojich očí byla bez ustání

v mém žití Marcie,“ řeč kmeta splývá,

že každé její ukojil jsem přání.

</section>

<section>

Co ona tam za řekou zlou prodlívá,

po řádu když jsem vyšel stanoveném,

teď u mne žádná prosba neprospívá.

</section>

<section>

Když pomoc paní nebeské tvým věnem,

jak díš, spoř lichocení řečí jinou,

to stačí mi, že jejím žádáš jmenem.

</section>

<section>

Nuž tedy jdi a dříve hladkou třtinou

jej opásej, pak jeho umyj tváře,

by poskvrněn víc žádnou nebyl špinou;

</section>

<section>

Neb nesluší se, v nejmenší by páře

zrak toho tonul, jenž před ráje sluhu

předstoupí prvního, kde rajská záře.

</section>

<section>

Máť tento ostrov na svém celém kruhu

až dolů tam, kde vlna břehy ryje,

třtin dost, jež rostou ve bahnitém luhu;

</section>

<section>

Neb jiný květ, který se listím kryje

a dřevnatí, ten zde se nezachytí,

neb neobstál by, když v něj příboj bije.

</section>

<section>

Odtamtud nechtějte se navrátiti,

vám slunce zjeví, jest již na obzoru,

kde mírnější svah, na vrch vystoupiti.“

</section>

<section>

S tím zmizel; já se zvedl bez hovoru

a k vůdci svému přiblížil se, okem

naň patře pevným bez obav a sporu.

</section>

<section>

— „Můj synu,“ děl on, „kráčej za mým krokem,

tam obraťme se, neb ta pláně celá

se kloní v nejnižší svah tímto bokem.“ —

</section>

<section>

Svit vítězil nad jitra chvílí, spěla

ta před ním vítězným a brzy v dáli

se moře plocha před mým zrakem chvěla.

</section>

<section>

Po břehu pustém na pouť jsme se dali,

jak ten, kdo k ztracené se cestě vrací,

než stihne ji, že darmo jde, se šálí.

</section>

<section>

Tam přišedše, kde slunce tuhou práci

má s rosou a kde více leží stínu,

na místě tom čímž rosy míň se ztrácí.

</section>

<section>

Tu obě ruce své do trávy klínu

můj mistr roztáh’ a já s roztouženou

jsem duší tomu porozuměl kynu,

</section>

<section>

A nastavil mu tvář svou poslzenou,

a on mi vrátil zase barvy svěží,

jež peklo skrylo dýmem svým a pěnou.

</section>

<section>

Pak na pusté jsme přišli na pobřeží,

jež nevidělo nikdy posud lodě,

jak vodou jeho čile v návrat běží.

</section>

<section>

Zde opásal mne jeho po návodě.

O dive! třtina, kterou vyvolila

zde jeho ruka ve bahnité vodě,

</section>

<section>

tam, kde ji utrh’, zas hned vyklíčila.

</section>
