---
contentType: poetry
---

<section>

### Zpěv pátý

Z prvního kruhu pouť se v druhý sklání,

jenž duším chystá více utrpení,

na menším místě trudů víc a lkání.

</section>

<section>

Tam Minos hrozně stojí, zuby cení,

hned u vchodu se po vší vině pídí

a soudí podle chvostu otočení.

</section>

<section>

Neb duše bědná, sotva že jej vidí,

se zpovídá a odhalí mu celá,

a on, který zná viny všechněch lidí,

</section>

<section>

Zří, v jaký pekel kruh by stoupit měla;

o tolik stupňů hloub ji pošle v muky,

svůj chvost kolikrát stočí kolem těla.

</section>

<section>

A stále před ním nových duší pluky

jdou na soud hrozný, řeknou vinu svoji

a mizí, nález vzavše z jeho ruky.

</section>

<section>

„Ó ty, jenž vcházíš k bolestí všech zdroji."

tak Minos křik', svůj vážný úřad staví,

když zří, jak blížím k onomu se roji,

</section>

<section>

„Ó viz, co činíš, ať vstup, jenž k nám hravý

se býti zdá, té nezklame v tvé snaze!"

„Nač tyto křiky?" Vůdce k nému praví:

</section>

<section>

„Nač chceš jej rušit v předepsané dráze?

tak souzeno tam, kde i vůle pouhá

jest možností! — Stav otázkám svým hráze."

</section>

<section>

A zde již nářků začla řada dlouhá;

já přišel k místu, kde mi v ucho znělo,

co v mnohé pláče spjaly bol a touha.

</section>

<section>

V té hloubi všecko světlo oněmělo;

jak větry sporné v boji s oceanem

při děsné bouři odtamtud to hřmělo.

</section>

<section>

Ten pekla vichr ve svém letu štvaném

se nestaví, svým proudem duše chvátí,

a strká je v svém víru rozpoutaném.

</section>

<section>

A nad propasti sráz když pak je sklátí,

tu začne nářek, pláč a bědování,

i Bohu začnou rouhat se i láti.

</section>

<section>

Tu slyšel jsem, že tomu ku pokání,

již tělem hřešili, jsou odsouzeni,

jichž rozum v slepých pudů jho se sklání.

</section>

<section>

Jak špačků valné šiky v podjeseni

na čilých křídlech táhnou, v smutném dolu,

tak duchové zlí krouží u víření

</section>

<section>

Teď sem, teď tam, teď nahoru, teď dolů,

ni posily, ni naděje svit malý

buď odpočinku, buď menšího bolu.

</section>

<section>

Jak zpěvní jeřábové táhnou v dáli,

ve bolném nářku vzduchem dlouhým pruhem,

tak stíny zřel jsem, kterak přilétali

</section>

<section>

A blížili se v boji s vichry tuhém.

Dím proto: „Mistře, kdo jsou, dej mi zprávu,

jež černý vzduch bičuje pekla luhem?"

</section>

<section>

A na to on: „Ta první z toho davu,

o níž chceš zvědět, mnohým rodům vládla,

nad mnohé země svou roznesla slávu.

</section>

<section>

Leč do zločinů chlípnosti tak padla,

že, by zakryla těžkou svoji vinu,

bez trestu chlípnost do zákonů kladla.

</section>

<section>

Toť Semiramis jak se čte, po Ninu

jež trůn, jsouc jeho žena, nastoupila

v zemích, kde Sultán teď má domovinu.

</section>

<section>

Ta druhá, ta se z lásky usmrtila,

slib zrušivši popelu Sicheovu,

ta třetí chlipná Kleopatra byla.

</section>

<section>

Pak Helena, jíž rodu Priamovu

tak mnoho bědy vzešlo, Achill za ní,

jenž s láskou válčil až ku svému rovu.

</section>

<section>

Pak Paris, Tristan;" tisíc jiných v lkání

mně ukazoval a jmenoval jmény,

jichž život záhy zhasnul v lásky plání.

</section>

<section>

Jak jmenoval můj mistr osvícený

vše rytíře a paní dávných zemí,

div soucitem jsem nebyl přemožený.

</section>

<section>

I počal jsem: „Ó pěvče, jak rád s těmi

bych promluvil, již přituleni k sobě

jak lehčím větrem táhnou mezi všemi!"

</section>

<section>

A ke mně on: „Až k oné vyčkej době,

kdy láskou neseni k nám přijdou blíže,

tou láskou pros je, přijdou jistě k tobě."

</section>

<section>

A větru vání jak je sneslo níže,

hlas pozvedl jsem: „Ó vy duše štvané,

ó spějte k nám, když lze vám bez obtíže!"

</section>

<section>

Jak touhou hnané holubičky bílé,

k sladkému hnízdu pevným křídlem spějí

a letí vzduchem: v nich tak vůle vzplane,

</section>

<section>

Od tlumu Didony již odcházejí,

a letí k nám, zlým vzduchem jsouce hnány.

Tak mocně hlasy mojí touhy znějí.

</section>

<section>

„O vlídný tvore ty a požehnaný,

jenž navštívil's nás tmavým vzduchem poutí,

již skropili jsme svět krví své rány,

</section>

<section>

By svitů král chtěl milostiv nám slouti,

za mír tvé duše chtěli bychom lkáti,

když s bídou naší soucit moh' tě hnouti!

</section>

<section>

Co mluvit chceš, co slyšet, má se státi:

my mluvíme i slyšíme, jak chcete,

teď vhodný čas, neb vítr přestal váti.

</section>

<section>

Ten kraj, kde zrozena jsem, naleznete

u moře tam, kde s družinou se vlívá,

by spočinul, proud, který Padem zvete.

</section>

<section>

Tu láska, jež ctné srdce rychle zrývá,

v něm zaplála pro velkou krásu moji

tak zničenou, že k pláči mně to bývá

</section>

<section>

Ta láska, jež se láskou zas jen skojí,

mne rovněž k němu divnou touhou jala,

že ještě zde, jak zříš, nás k sobě pojí.

</section>

<section>

Ta láska nás v objetí smrti slala;

jenž zabil nás, jej čeká Kaina země."

Tou řečí osud svůj nám zvěstovala.

</section>

<section>

Těch bědných duší pláč uslyšev témě

já naklonil a svoje sklopil zraky,

až: „O čem dumáš?" básník pravil ke mně.

</section>

<section>

Tu jemu v odvět děl jsem: „Běda, jaký

svět sladkých snů a myšlének a chvění

je svedl v žalný, bolestný krok taky?"

</section>

<section>

K nim obrátiv se děl jsem v roztoužení:

„O Francesco! tvé muky a tvé lkání

mne k slzám hnuly v smutném zamyšlení.

</section>

<section>

Však rci mi, v čase sladkých snů a plání

jak dopřála vám tenkrát láska, spolu

že poznali jste temná svoje přání?"

</section>

<section>

A na to ona: „Není větších bolů,

než v čase bídy myslit na své štěstí:

to ví tvůj mistr, jenž tě sveď sem dolů.

</section>

<section>

Leč tak-li tvoje touha mocná jesti,

vznik lásky naší znát, jak ten, jenž kvílí

a spolu mluví, podám tobě zvěsti.

</section>

<section>

My ku zábavě čtli jsme v jedné chvíli

o Lancelotu, jak jím láska chvěla,

bez podezření, my jsme sami byli.

</section>

<section>

Nám při čtení tvář bledla se a rděla,

my pohlíželi na se, plamen v oku,

leč jedno místo přemohlo nás zcela.

</section>

<section>

Když četli jsme, jak v sladké řeči toku

smích touhy zlíbal svojí kouzelnice:

on, od mého jenž neustoupí boku,

</section>

<section>

Mi zlíbal, celý chvěl se, rty a líce.

Spis Galeotto byl i kdo jej skládal,

a onoho dne již jsme nečtli více."

</section>

<section>

\- Co jeden duch tak báji svoji spřádal,

zas druhý plakal, až se žalem chvělo

mé srdce, jak by smrti stín v ně padal:

</section>

<section>

I padl jsem, jak mrtvé padá tělo.

</section>
