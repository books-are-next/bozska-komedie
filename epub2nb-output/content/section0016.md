---
{}
---

### Zpěv dvanáctý

Kde sestoupli jsme, břeh byl skalinatý

a hrůza tak pro toho, jenž zde, zela,

že každý zrak byl ztrnul děsem jatý.

Jak ona skalná troska, která sjela

tam u Tridentu střemhlav do Adiže,

buď podemletím, buď že zem se chvěla;

Neb od vršku, zkad sunula se níže,

až ku rovině tak jest kolmá skála,

že slézti dolů nelze bez obtíže:

Tak naše cesta s tesů těch se dála,

tu hle, kde trčel zbořený val tmavý,

na výši jeho hanba Krety stála,

Počata druhdy z nastrojené krávy.

Jak spatřil nás ten netvor, kousal sebe

jak ten, jejž vzteku vnitřní oheň tráví.

Můj mudřec k němu: „Snad tě hrůza střebe,

mníš, z Athen vévoda že krok sem stáčí,

jenž na světě tam kdysi zabil tebe?

Pryč, netvore, neb ten k věčnému plači

tvou sestrou naveden jsa nepřichází;

by poznal vaše tresty, on sem kráčí.

A jako býk se utrhne, když srazí

jej smrtící ráz k zemi, v před se řítí,

jít nemůže, jen sem tam sebou hází:

Na Minotaura tak nám bylo zříti.

V tom vůdce: „Obrať ku stezce krok smůly,

neb dokud zuří, dobře můžeš sjíti."

A tak jsme dále mořem trosek spěli

po úzké stezce dále přes kameny,

jež novou tíží kroků mých se chvěly.

Já v dumách kráčel. On: „Snad zamyšlený

jsi nad těmito troskami, jež chrání

ten zvířecí vztek mnou teď zkonejšený?

Věz tedy, když jsem poprv v pekel plání

se spustil, tyto skály v tmavém luhu

zde nezdrceny s pyšnou stály skrání.

Leč krátce před tím, dobře-li můj druhu

si vzpomínám, než Ten přišel, jenž Ditu

vzal velkou kořisť z hořejšího kruhu,

Ten hrůzný dol se v takém zatřás' chvitu,

že zdálo se mi, jak by Vesmír vznítil

se láskou, v kterémž, jak mní mnohý, citu

Svět často v chaos zvrácen, jak ji cítil:

a tenkrát rovněž hřbet té staré skály

jak zde i jinde v ruina se zřítil.

Leč upři v údol zrak, hle, jak se valí

k nám krve proud, v kterém se každý vaří,

kdo násilím bližního svého šálí."

Ó hltavosti, vzteku, vám se zdaří

být ostnem, dokavad jsme krátce živi,

a věčnost nás pak takou lázní daří!

Tu široký zřím v kruhu příkop křivý,

ten objímá té pláně okruh celý,

jak udal dřív mi vůdce spolehlivý.

A mezi ním a skalní stěnou jeli

Kentauři řadou v šípů břitkých v broji,

jak na světě když na lov druhdy spěli.

Jak uzřeli nás, ihned každý stojí,

tři od tlupy se oddělili s luky,

a s šípy vybranými k nám se rojí.

A jeden křičel z dálky: „V jaké muky

sem přicházíte po tom strmém srázu,

tam odtud mluvte, neb šíp pustím z ruky."

Děl mistr jemu: „Odpověď dám v rázu

tam Chironovi blíž u břehu kraje;

tvá prudká mysl vždy strojila zkázu.

To Nessus jest," děl, mne se dotýkaje,

„jenž mřel pro Dejaniru, krásnou paní,

sám ze sebe svou pomstu utkávaje.

Z nich prostřední, jenž k prsoum oko sklání,

jest Chiron, Achillea pěstoun milý,

pak Folus, strašlivý tak v hněvu vzplání.

Po tisících kol příkopů jich pílí,

a po duších, jež z krve víc se vzpjaly,

než dovolí jich vina, ruče střílí."

My k čilé zvěři blížili se z dáli,

vzal Chiron šíp a vrubem nazdvihuje

vous strká za své čelisti a balí.

A hluboká svá ústa odhaluje

dí k soudruhům: „Ten, vzadu jenž se tají,

jak čeho tkne se, vše se pohybuje,

To nohy mrtvých tady nedělají."

Můj vůdce dobrý, jenž mu k ňadrům sahá,

kde oboje se těla dotýkají, dí:

„Ovšem žije a mnou jemu dráha

má ukázána býti mezi stíny.

sem nutnost vedla jej, ne choutky snaha.

Od zpěvů Halleluja do hlubiny

jež sešla, úřad nový svěřila mi:

on není lupič, já nejsem duch viny;

Leč silou tou, jež krok můj skalinami

zde vodí, prosím, jednoho k té pouti

dej z tvého davu, ať jde vůdcem s námi.

Ať ukáže, kde brod lze proniknouti

a toho na hřbet vloží ku ochraně,

neb není duch, jenž vzduchem moh' by plouti."

Tu Chiron k pravé skláněje se straně

děl k Nessovi: „Zpět jdi a chraň je bdělý

před jiných davy, jestli vrazíš na ně."

Tak s jistým průvodem jsme dále spěli

po zátoky té krvorudé lemu,

zkad uvařených hlasné nářky zněly.

Zde lid jsem spatřil, až k obočí svému

tkvěl v krvi: „Tyrani hle, Kentaur praví,

již zvykli krvi a loupení všemu.

Zde s Alexandrem Dyonis lká dravý

nad zločiny, jichž nelze odpustiti,

když Sicílii tížil v dnech své správy.

Tam čelo můžeš s černým vlasem zříti,

to Ezzelin, a druhé s plavým vlasem,

to z Este Obizzo, jichž v skutku v žití

Syn zbůjník zabil." K básníkovi s žasem

já obrátil se, leč on ke mně pravil:

„Ten buď zde prvním tobě, druhý já jsem."

Pak trochu dále na své pouti stavil

se Kentaur u lidu, jejž pouze k chřtánu

ten řeřavý proud víru toho trávil.

Pak ukázal stín skrytý v jednu stranu: -

Ten v srdce, nad Temží jež posud slaví,

ve lůně Boha smrtelnou vbod' ránu."

Pak jiné zřel jsem, kteří z proudu hlavy

i s celým trupem výše povznášeli,

a mnohé znal jsem mezi těmi davy.

A mělčí vždy a mělčí byl ten ztmělý

proud krve, pouze nohy všem pokrýval,

až tu byl brod, kde přejíti jsme měli.

„Jak viděl's" — s retů Kentaurových splýval

teď hovor, — že jest mělčí bahno kalné

na straně té, chci, abys věřil, příval

Že tam dno tvoří hlubší víc a valné,

až s oním místem kruhem se zas spojí,

kde tyranství lká věčně v bědě žalné:

Neb spravedlnost božská muky strojí

tam Attilovi, jenž byl bičem světa,

a s Pyrrhem Sextovi, a v palném zdroji

Tam slzy nutí těm po věčná léta,

již po silnicích tolik loupežili,

tož Rinieru Pazzo i z Corneta." —

Zpět obrátiv se brodem spěl touž chvílí.
