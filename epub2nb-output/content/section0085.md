---
contentType: prose
---

<section>

### Zpěv čtrnáctý

Od středu v kraj, od kraje v střed se voda 

ve oblé váse vždycky rozvlňuje,

když zvenčí se neb z nitra náraz podá.

To náhle v mysl moji sestupuje,

co pravím, Tomášovo slavné žití

co zatím zprávu svoji zakončuje.

Tož k vůli podobnosti, jež tu svítí

v tom, co děl on, co děla Beatrice,

jež po něm takto začla hovořiti.

„On neřekne, jaké jsou jeho chtíče

ni myšlenkou, ač potřebou mu jesti

se uchopiti jiné pravdy klíče.

Rci jemu, světlo, ve kterém zří kvésti

zde bytost vaši, zda potrvá s vámi

a bude se tak do věčnosti nésti;

A zůstane-li, časů proměnami

co bude, až vy stanete se těly?

zda neoslní zrak vám? Jako sami

V ráz pádem plesu vyššího v rej smělý

se rozháráni pustí tanečníci

a ve smíchu zpěv začnou převeselý:

Tak svaté kruhy, novou radost v líci,

po zbožné řeči nové začly řady,

rej veselý a píseň jásající.

Kdo naříká si, že zmíráme tady,

tam bychom žili, věru nepoznává

té věčné rosy osvěživé chlady.

Ten Jeden, Dva, Tři, jehož věčná sláva

u věčné žití v Jednom, Dvou, Třech stále

neobjatý ač vesmír obetkává,

Byl třikrát chválen duchů ve chorále

a s takým vděkem, takou melodií,

jež každé cnosti stačila by k chvále.

Z těch, v nejzářnějším světle co tu žijí,

hlas skromný z menšího jsem slyšel kruhu

jak Anděl asi mluvil ku Marii.

„Jak dlouho bude trvat v rajském luhu

ples čarovný, tak láska naše živá

se bude v takou šatit zářnou duhu;

Lesk její z lásky záře sílu mívá

a láska z patření, to rozmáhá se

co milosti nad zásluhu v ně splývá.

Až slavně v svatém octneme se mase,

pak naše bytost, jak je na se vloží,

se zastkví dokonalá v celé kráse.

Dar největšího dobra se v nás zmnoží,

ač bez zásluhy máme je, mním světlo;

jím schopni jsme pak patřit v světlo boží.

Tím naše patření do hloubi zkvetlo,

tím vzrůstá žár, který se na něm nítí,

tím vzrostlo světlo, které s něho sletlo.

A jako uhel, plamenem jenž svítí

svým živým leskem plamen převyšuje,

že v plamenech lze zřetelně jej zříti:

Neméně paprsk, zde jenž vytryskuje,

též převýšený bude těla leskem,

jež nyní země stále zahaluje.

A nebudeme znaveni tím bleskem,

neb silní budou ústrojové těla,

co snesou všecko, nebude nám steskem.“

A v obou sborech svorná píseň děla

jak na kyn jeden takým hlasem „Amen“,

po mrtvém těle touha že v něm zněla.

Ne pro sebe trysk tento něhy pramen,

leč otcům, matkám a všem drahým dříve,

než byli změněni v ten věčný plamen.

A dokola hle v záři stejně živé

lesk nový povstal nad leskem, jenž planul,

jak obzor, když se jasní v tiši snivé.

Když soumrak večerní ku zemi skanul,

jak nové hvězdy náhle vystupují,

zrak neví, zda jej přelud neovanul:

Tak nové bytosti se vynořují

a kol dvou kruhů jako do třetice

ve nový kruh se točí a v něm plují.

Svatého ducha pravá blýskavice

jak náhle před můj zrak jsi předstoupila

tak zářná, snésti nemoh jsem tě více!

Leč Beatrice se mi objevila

tak smavá, krásná, že jak jiným tady

má pamět rovněž tomu nestačila.

Jí oči moje nabyly zas vlády

se pozvednout a ku vyššímu blahu 

jsem vznesen byl a v jiných duchů řady.

Já cítil, na vyšší že stoup jsem dráhu,

neb jasněj hvězda ta se usmívala

a rudším světlem než na zemském prahu.

A s celým srdcem, písní, která jala

do sebe všecko, bohu dík jsem vzdával

za novou milost, jež se na mně stala.

Z mých ňader ještě plamenů těch nával

se nevyrojil a já v duši cítil,

kým blahem dar ten hruď mou obetkával.

Neb velký lesk a rudý požár svítil

a plála světla a paprsky dvojí:

„jak Helie je zdobíš“, žas mne chytil.

Jak v menších, větších světel vírném roji

se mléčná dráha pne od polu k polu

a mudrcům tak velkou starosť strojí –

Tak v hloubi Marta vše ty svity spolu

se pojily to svaté na znamení,

jež tvoří kvadranty ve jednom kolu.

Ta pamět má se vzpíná nad umění,

neb na tom kříži tak plál světlý Kristus,

že obraz lepší možno najít není.

Leč kdo svůj vezme kříž a jde kam Kristus,

ten omluví rád, co zamlčím právě,

až v oné záři zjeví se mu Kristus.

Od ruky k ruce, od paty až k hlavě

se světla míhala, jak přecházela

a srážela se, vytryskla vždy žhavě.

Tak zvolna, rychle, částečně a zcela

vždy v změně tvaru krátce aneb dlouze

se prachu čára nad tvým zrakem chvěla

Se pohybujíc v světla zlaté prouze,

jíž proudí stín, jejž ku úkrytu svému

si chytře člověk zřídil. A jak pouze

Jen sladký hlahol sluchu zdivenému,

jenž jednotlivé tony nerozlíší,

zni ve souzvuku harf a houslí: V sněmu

Těch světel, která plála v této říši,

jsem slyšel hymnu, křížem slavně zněla,

můj duch byl spit ač bez textu ji slyší.

Za předmět jistě velkou chválu měla,

neb „Vstaň a vítěz“ rozeznal jsem chvíli

jak ten, kdo slyší, nechápe však zcela.

I byl jsem tady takou láskou zpilý,

že nenašel jsem věcí, v pouta sladčí

jež byly by mne takto uvěznily!

Mé slovo příliš daleko snad kráčí,

když kladu níže ples těch svatých očí,

jichž pohled jeden vší mé touze stačí.

Kdo ale chápe, čím výš noha kročí,

tím sily víc pečetě krásy mají

a zrak můj pozděj ku oněm se stáčí;

Ten omluví mne, proč se tady kaji,

neb uvidí, má slova byla pravá,

neb radost nemusí zde mlknout v taji;

neb čím výš stoupá, tím se čistší stává.

</section>
