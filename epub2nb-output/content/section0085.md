---
contentType: poetry
---

<section>

### Zpěv čtrnáctý

Od středu v kraj, od kraje v střed se voda 

ve oblé váse vždycky rozvlňuje,

když zvenčí se neb z nitra náraz podá.

</section>

<section>

To náhle v mysl moji sestupuje,

co pravím, Tomášovo slavné žití

co zatím zprávu svoji zakončuje.

</section>

<section>

Tož k vůli podobnosti, jež tu svítí

v tom, co děl on, co děla Beatrice,

jež po něm takto začla hovořiti.

</section>

<section>

„On neřekne, jaké jsou jeho chtíče

ni myšlenkou, ač potřebou mu jesti

se uchopiti jiné pravdy klíče.

</section>

<section>

Rci jemu, světlo, ve kterém zří kvésti

zde bytost vaši, zda potrvá s vámi

a bude se tak do věčnosti nésti;

</section>

<section>

A zůstane-li, časů proměnami

co bude, až vy stanete se těly?

zda neoslní zrak vám? Jako sami

</section>

<section>

V ráz pádem plesu vyššího v rej smělý

se rozháráni pustí tanečníci

a ve smíchu zpěv začnou převeselý:

</section>

<section>

Tak svaté kruhy, novou radost v líci,

po zbožné řeči nové začly řady,

rej veselý a píseň jásající.

</section>

<section>

Kdo naříká si, že zmíráme tady,

tam bychom žili, věru nepoznává

té věčné rosy osvěživé chlady.

</section>

<section>

Ten Jeden, Dva, Tři, jehož věčná sláva

u věčné žití v Jednom, Dvou, Třech stále

neobjatý ač vesmír obetkává,

</section>

<section>

Byl třikrát chválen duchů ve chorále

a s takým vděkem, takou melodií,

jež každé cnosti stačila by k chvále.

</section>

<section>

Z těch, v nejzářnějším světle co tu žijí,

hlas skromný z menšího jsem slyšel kruhu

jak Anděl asi mluvil ku Marii.

</section>

<section>

„Jak dlouho bude trvat v rajském luhu

ples čarovný, tak láska naše živá

se bude v takou šatit zářnou duhu;

</section>

<section>

Lesk její z lásky záře sílu mívá

a láska z patření, to rozmáhá se

co milosti nad zásluhu v ně splývá.

</section>

<section>

Až slavně v svatém octneme se mase,

pak naše bytost, jak je na se vloží,

se zastkví dokonalá v celé kráse.

</section>

<section>

Dar největšího dobra se v nás zmnoží,

ač bez zásluhy máme je, mním světlo;

jím schopni jsme pak patřit v světlo boží.

</section>

<section>

Tím naše patření do hloubi zkvetlo,

tím vzrůstá žár, který se na něm nítí,

tím vzrostlo světlo, které s něho sletlo.

</section>

<section>

A jako uhel, plamenem jenž svítí

svým živým leskem plamen převyšuje,

že v plamenech lze zřetelně jej zříti:

</section>

<section>

Neméně paprsk, zde jenž vytryskuje,

též převýšený bude těla leskem,

jež nyní země stále zahaluje.

</section>

<section>

A nebudeme znaveni tím bleskem,

neb silní budou ústrojové těla,

co snesou všecko, nebude nám steskem.“

</section>

<section>

A v obou sborech svorná píseň děla

jak na kyn jeden takým hlasem „Amen“,

po mrtvém těle touha že v něm zněla.

</section>

<section>

Ne pro sebe trysk tento něhy pramen,

leč otcům, matkám a všem drahým dříve,

než byli změněni v ten věčný plamen.

</section>

<section>

A dokola hle v záři stejně živé

lesk nový povstal nad leskem, jenž planul,

jak obzor, když se jasní v tiši snivé.

</section>

<section>

Když soumrak večerní ku zemi skanul,

jak nové hvězdy náhle vystupují,

zrak neví, zda jej přelud neovanul:

</section>

<section>

Tak nové bytosti se vynořují

a kol dvou kruhů jako do třetice

ve nový kruh se točí a v něm plují.

</section>

<section>

Svatého ducha pravá blýskavice

jak náhle před můj zrak jsi předstoupila

tak zářná, snésti nemoh jsem tě více!

</section>

<section>

Leč Beatrice se mi objevila

tak smavá, krásná, že jak jiným tady

má pamět rovněž tomu nestačila.

</section>

<section>

Jí oči moje nabyly zas vlády

se pozvednout a ku vyššímu blahu 

jsem vznesen byl a v jiných duchů řady.

</section>

<section>

Já cítil, na vyšší že stoup jsem dráhu,

neb jasněj hvězda ta se usmívala

a rudším světlem než na zemském prahu.

</section>

<section>

A s celým srdcem, písní, která jala

do sebe všecko, bohu dík jsem vzdával

za novou milost, jež se na mně stala.

</section>

<section>

Z mých ňader ještě plamenů těch nával

se nevyrojil a já v duši cítil,

kým blahem dar ten hruď mou obetkával.

</section>

<section>

Neb velký lesk a rudý požár svítil

a plála světla a paprsky dvojí:

„jak Helie je zdobíš“, žas mne chytil.

</section>

<section>

Jak v menších, větších světel vírném roji

se mléčná dráha pne od polu k polu

a mudrcům tak velkou starosť strojí –

</section>

<section>

Tak v hloubi Marta vše ty svity spolu

se pojily to svaté na znamení,

jež tvoří kvadranty ve jednom kolu.

</section>

<section>

Ta pamět má se vzpíná nad umění,

neb na tom kříži tak plál světlý Kristus,

že obraz lepší možno najít není.

</section>

<section>

Leč kdo svůj vezme kříž a jde kam Kristus,

ten omluví rád, co zamlčím právě,

až v oné záři zjeví se mu Kristus.

</section>

<section>

Od ruky k ruce, od paty až k hlavě

se světla míhala, jak přecházela

a srážela se, vytryskla vždy žhavě.

</section>

<section>

Tak zvolna, rychle, částečně a zcela

vždy v změně tvaru krátce aneb dlouze

se prachu čára nad tvým zrakem chvěla

</section>

<section>

Se pohybujíc v světla zlaté prouze,

jíž proudí stín, jejž ku úkrytu svému

si chytře člověk zřídil. A jak pouze

</section>

<section>

Jen sladký hlahol sluchu zdivenému,

jenž jednotlivé tony nerozlíší,

zni ve souzvuku harf a houslí: V sněmu

</section>

<section>

Těch světel, která plála v této říši,

jsem slyšel hymnu, křížem slavně zněla,

můj duch byl spit ač bez textu ji slyší.

</section>

<section>

Za předmět jistě velkou chválu měla,

neb „Vstaň a vítěz“ rozeznal jsem chvíli

jak ten, kdo slyší, nechápe však zcela.

</section>

<section>

I byl jsem tady takou láskou zpilý,

že nenašel jsem věcí, v pouta sladčí

jež byly by mne takto uvěznily!

</section>

<section>

Mé slovo příliš daleko snad kráčí,

když kladu níže ples těch svatých očí,

jichž pohled jeden vší mé touze stačí.

</section>

<section>

Kdo ale chápe, čím výš noha kročí,

tím sily víc pečetě krásy mají

a zrak můj pozděj ku oněm se stáčí;

</section>

<section>

Ten omluví mne, proč se tady kaji,

neb uvidí, má slova byla pravá,

neb radost nemusí zde mlknout v taji;

</section>

<section>

neb čím výš stoupá, tím se čistší stává.

</section>
