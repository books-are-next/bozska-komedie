---
contentType: prose
---

<section>

### Zpěv sedmnáctý

Hle, šelma ostrým ohonem jak máchne,

zdí, zbraně láme, přejde každou horu,

to ona, po níž veškerý svět páchne." —

</section>

<section>

Tak započal můj vůdce v rozhovoru

a kynul jí, by šla blíž ku oblasti

až k sšlapanému blíže ke mramoru.

</section>

<section>

I přistal s hlavou svou a trupem z části

ten hrozný obraz klamu příšerného,

leč k břehu nevztáb' ohon ze propasti.

</section>

<section>

Tvář jeho byla tváří poctivého,

a povrch jeho kůže tak byl hladký,

leč v tělo hada končil se trup jeho.

</section>

<section>

Dvě pracky chlupaté až po lopatky,

hřbet, hrozná prsa, boků strany obě,

vše kruhů, štítků plné; nikdy látky

</section>

<section>

Tak pestrých barev Maur a Tatar sobě

na osnově a útku nesestrojí,

v té Arachne šat nesetkala zdobě.

</section>

<section>

A na hřebu jak často loďky stojí

na suchu dílem, dílem na vod hloubi,

jak bobr sedá hotově se k boji

</section>

<section>

Tam u hltavých Němců: netvor zhouby,

ta nejhroznější potvora zde stála

na kraji kamenném, jejž písek vroubí.

</section>

<section>

Kol prázdno ocasem svým bičovala,

výš tyčíc jeho jedovatou vidli,

jež štíra žíhadlem v hrot vybíhala.

</section>

<section>

Můj vůdce děl: „Kde potvora ta sídlí,

tam třeba trochu zahnout s cesty pravé,

tam bychom přišli, kde již jsme ji zhlídli." -

</section>

<section>

I sestoupili jsme hned k straně pravé

a deset kroků po kraji jsme spěli,

by písek nesželť nás a ohně žhavé.

</section>

<section>

A u šelmy té když jsme blízko dleli,

tu trochu dále v písku sedět lidi

u místa, kde strž sklání se, jsme zřeli.

</section>

<section>

„Hleď, zkušenost ať všecku duch tvůj sklidí

ze kruhu toho," teď můj mistr vece,

„jdi, pozoruj trest, jejž tvé oko vidí.

</section>

<section>

Však řeči tvé ať krátké jsou, hled přece,

chci mluvit s ní, než z toho přijdeš kruhu,

by silné své nám propůjčila plece."

</section>

<section>

Tak sám jsem kráčel po sedmého kruhu

nejzazším kraji, bolu pln, kde němý

a smutný ten lid tulil se druh k druhu.

</section>

<section>

Z jich očí tekla bolest ručejemi:

hle, rukama sem tam si pomáhají,

hned proti ohni a hned proti zemi.

</section>

<section>

Tak v horkém létě psi též dělávají,

hned nohami a hned se kušnou brání,

když blechy, mouchy, sršně bodávají.

</section>

<section>

V tvář některých jak oko mé se sklání,

kam bolný oheň srší v stálém toku,

já nepoznal jich, zřel však z nenadání,

</section>

<section>

Všem s hrdla visí kapsa ku rozkroku,

jež jistou barvu má a jisté znaky,

ta pastvou jich, se zdálo, byla oku.

</section>

<section>

A zíraje když blížím se k nim taky,

cos modré se na žlutém měšci třáslo,

to postavu lva mělo a lví zraky.

</section>

<section>

A moje oko dále když se páslo,

zřím jiný měšec krvorudý v mžiku

a na něm husu bělejší než máslo.

</section>

<section>

A jiný, který bílém na pytlíku

měl tučné, modré prase malované:

„Co tropíš v této jámě?" děl mi v křiku.

</section>

<section>

„Nuž jdi, a jestli žití v tobě plane, věz,

Vitalino, soused můj, jenž žije,

zde v krátce po mém levém boku stane.

</section>

<section>

Jsem z Padovy u těchto z Florencie;

kéž první z šlechty chtěl by již přijíti —

ten jejich řev mi často v uši bije —

</section>

<section>

Jenž brašnu s třemi kozly bude míti!"

I křivil ústa, jazyk vyplazoval

jak vůl, jenž líže nos, kdy žízeň cítí.

</section>

<section>

Já v strachu, že bych mistra popuzoval,

jenž kázal mi, bych zdržel se jen chvíli,

od bídných duší jsem se navracoval.

</section>

<section>

Hle, na potvory hřbetě vůdce milý

již seděl, na mne z dálky pokřikuje:

„Teď dlužno sebrat odvahu i síly!

</section>

<section>

Po takých schodech teď se sestupuje,

vstup napřed, já chci v středu pozor dáti,

ať ocas její se ti nesbližuje!"

</section>

<section>

Jak ten, kterého nehty barvu ztratí,

když před záchvatem zimnice se chvěje,

před pouhým stínem jejž i úzkost schvátí:

</section>

<section>

Při jeho slovech tak i mně se děje;

však hrozbou jeho stud se ve mne vkrádá,

jenž v sluhy sílu před jich pánem leje.

</section>

<section>

Na ohromná tu usedl jsem záda;

já říci chtěl, však nepřišel jsem k řeči,

jež „Obejmi mne přece!" sobě žádá.

</section>

<section>

Však on, jenž druhdy velkém v nebezpečí

mně pomohl, teď spěchal zachytnouti

mne v mocné paže maje o mne péči.

</section>

<section>

„Hleď, Geryone," vůdce děl, „se hnouti;

na nové břímě pomni, co tě tíží,

leť v šírých kruzích, zvolna ustaň v pouti!"

</section>

<section>

Jak loď odrazíc od břehu se hříží

zpět zvolna do vln, on se odsud vzdálil;

když volný prostor cítil bez obtíží,

</section>

<section>

Kde hruď, obrátil ohon, jím se halil,

jak úhoř nataženým hrál a řítil

se v před a prackama vzduch k sobě valil.

</section>

<section>

Ó jisté větší postrach nepocítil

kdys Faeton, kdy pustil uzdy v skoku.

až nebes pruh, jak posud zříš, se znítil,

</section>

<section>

Ni bědný Ikal, když zřel, kterak s boku

mu taje vosk a dolů peří padá,

co „Padáš!" otec křičel ve hluboku:

</section>

<section>

Než já, když zřel jsem, kterak obepřádá

mne kolem vzduch, kam kol jen jsme se hnuli.

víc nezřel jsem než potvory té záda.

</section>

<section>

Tak zvolna, zvolna dál a dál jsme pluli

v pád vírem, já to neznamenal ani,

jen chlad, jenž do tváře mi vál i z důli.

</section>

<section>

Tu z pravé strany vod již bouřné řvaní

jsem uslyšel, jak pod námi to hřmělo,

má hlava proto i můj zrak se sklání.

</section>

<section>

Před nárazem se víc mé srdce chvělo,

neb oheň zřel jsem, slyšel pláč, jenž kvílil;

až v strachu stah' jsem nohy své i tělo.

</section>

<section>

Tu zřel jsem, co dřív ušlo mi, jak pílil

a kroužil let náš tím údolím bolů,

jichž zástup z různých stran k nám nyní cílil.

</section>

<section>

A znavenému roven ke sokolu,

jenž vnadidla ni ptáka nedohlédne,

že sokolník lká: „Ach, již sletáš dolů!"

</section>

<section>

Ve sterých kruzích slítne, dál si sedne,

zkad vyletěl, na pána svého z dáli

se dívá mračen: S výše nedohledné

</section>

<section>

Ku paté ostře otesané skály

nás složil Geryon, ten netvor divý,

a naše osoby když složil, v dáli

</section>

<section>

Spěl, jako spěje střela od tetivy.

</section>
