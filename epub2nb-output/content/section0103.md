---
contentType: prose
---

<section>

### Zpěv třicátý druhý

V svém plesu stopen patřící kmet na se

vzal dobrovolně úřad učitela,

a toto znělo v svatém jeho hlase:

„Tu ránu, již nám zahojila zcela

Marie, ta, jež u nohou jí sedí

nám dala kdysi a ji otevřela.

A v řadě třetích trůnů zrak tvůj hledí

na Rahel, pod Evou jest místo její

n Beatrice,“ děl v své odpovědi.

„Tam Judita, Sara, Rebeka pějí

i ona, která toho byla matkou,

jenž z hříchu zpíval Miserere mei.

Od stupně k stupni můžeš cestou krátkou

vše zřítí, jmena, jež má ústa sdělí,

list po listu tou růži bloudě sladkou.

Od stupně sedmého až dolů celý

ten pruh až k němu zpět Židovky mají,

a všecky vlasy květiny té dělí.

Neb podle zraku v zeď se srovnávají,

jímž zřely druhdy ke učení Krista

a svaté stupně ty tak roztínají.

Kde zralá je ta růže plnolistá

ve částech všech, tam zasedli pak sobě,

jichž víra v příští Krista byla jista.

Na druhé části kde se jeví tobě

dost místa prázdného, tam sedí v zoři,

jenž v Krista uvěřili v pozdní době.

Jak z této strany v pohled tvůj se noří

ten vznešený trůn, jejž má svatá Panna,

a stupně pod ním rozhraní zde tvoří:

Tak v druhé části trůn svatého Jana,

jenž svatý snášel poušť a umučení,

dvě leta pekel hostila jej brána.

A pod ním zvláště sedí vyvolení:

tož František, Benedikt s Augustinem

a jiní v kruzích nižších rozhostění.

Teď Prozřetelnosti se opoj kynem,

neb jednou oba víry obličeje

spočinou stejně v tomto sadu stinném.

Věz, směrem stupně, který dolů spěje

a v středu dělí tyto obě stěny,

tlum duší cizí zásluhou se kreje,

Ne vlastní; jsou tu všecky podmíněny;

dřív nežli všecky měly volbu pravou,

ty bohem k tomu byly vyvoleny.

Ty ujištěn být můžeš v tom mou zprávou;

viz tváře jich, slyš dětské jejich písně,

když skloníš se k nim s myslí nedočkavou.

Teď pochybuješ, mlčky stojíš přísně,

já ale rozvážu ti uzel tuhý

a z myšlének tě vysvobodím tísně.

Kam říše této jen se táhnou luhy,

zde náhoda nemůže místa míti,

hlad, smutek, žízeň nepřijdou v ty kruhy.

Neb věčným zákonem, co můžeš zříti,

je určeno, zde vše se v celek pojí,

tak jako prsten, na prstu jenž svití.

A proto sem k věčného blaha zdroji

ten nepřišel lid jen tak bez důvodů

dle větší nebo menší cnosti svojí.

Král, jímž ta říše trvá v lásky hodu

a v také rozkoši, že vůle jiná

si věčí přáti nemůže v tom shodu.

Ten duším veselou svou tváří kyna

rozlévá milost, jak se líbí jemu,

žár náš kéž výsledkem tím uhasínal

A písmo jasně dí to světu všemu,

když o dvojčatech v klínu matky praví,

že propadla juž tenkrát hněvu zlému.

Tož slušno, aby, jak se vlasy hlavy

rozličně barví, též i kolem skrání

svit nejvyšší svůj jas vil plápolavý.

Tak k různým stupňům jsou zde povoláni,

ne zásluh svojí cenou, tato byla

jen první popud jejich rozeznání.

Neb v dobách dávných k spáse dostačila

jen víra pouhá otce tak i matky,

když nevinnost se k ni jen připojila.

A splněný když první čas byl krátký,

obřízka hochům potřebou se stala,

by sílu měla křidla jich v let vratký.

A doba milosti když lidstvu vzplála,

tu beze úplného křestu Krista

i nevinnost juž stinná brána jala.

Hleď v obličej, jenž nejvíc tváři Krista

se podobá, neb v jeho pouze lesku

ty posilníš se, bys moh‘ „spatřit Krista.“

Já viděl tolik štěstí, tolik blesků

dštít na ni, andělské již nesly davy,

jichž úděl zářnou tuto projít stezku,

Že všechno, co zřel zrak můj nedočkavý,

mne nezajalo takým mocným žasem,

mi boha nedalo tak obraz pravý.

A první anděl zapěl sladkým hlasem

řka: Ave Maria gratia plena,

svá křídla rozpjal před ní tkaná jasem.

Té božské písni odvet routoužená

se ozvala z všech dílů toho dvora,

čímž každá tvář hned plála rozjasněná.

„Ó svatý otče, k vůli mně jenž shora

jsi sešel sladké místo zanechaje,

kde trůníš věčným losem, moje chorá

Se duše ptá, kdo je ten anděl ráje,

jenž s takým plesem v zrak zří naší paní,

jenž lásky pln, že zdá se ohněm plaje?“

Tak ještě jednou skonejšit svá přání,

jsem toho ptal se. Marjí jenž byl krásný,

jak hvězda jitřní krásní v slunce plání.

On pravil: „Veselost, ples štěstí jasný,

jenž v andělu a duši může býti,

v něm plá, jak souhlasíme, v souzvuk šťastný.

On nesl palmu Marii, když vzíti

za naše hříchy křehkou schránku těla

Syn boží na se chtěl a lidské žití.

Leč hleď, by za mnou zornice tvá spěla,

kam půjdu já, a viz tu ve hovoru

ty reky, jimiž skví se říš ta celá.

Dva nejšťastnější, jenž tam sedí v sboru,

by nejblíže vznešené Paní byli,

té růži takřka kořen jsou v tom dvoru.

Jenž ku její se straně levé chýlí,

jest Adam, jehož choutka příliš žhoucí

pro lidstvo v hořké tak vyrostla býlí.

Na právo svaté církve otec skvoucí,

kterému klíče ctného toho květu

kdys ku ochraně svěřil Všemohoucí.

A onen stařec, jenž zřel v strasti hnětu

svou vyvolenou družku v kruté době,

tu hřeby, kopím vykoupenou světu,

Jest vedle něho, dále hoví sobě

ten vůdce, kterým spadla s nebe mana

pro nevděčný lid zatvrzelý v zlobě.

A proti Petru sedí tamo Anna,

tak spokojená patřit na svou dceru,

že nehne brvou, když zní kol Hossana;

A proti Adamovi v rovném směru

jest Lucie, již slala paní sladká,

když k pádu oči tvé se zamkly v šeru.

Leč doba, v níž to vidíš, prchá krátká;

tož dosti, jak i moudrý krejčí bývá,

jenž stříhá na šat, pokud stačí látka.

Nuž k první Lásce zřítelnice chtivá

ať obrátí se, patří, tam bys vniknul,

jak bleskná její dovolí zář živá.

Ne pouze snad, leč jistě by se smyknul

vzmach křídel zpět: kdy myslíš k předu spěti,

tož třeba modlit se, bys jasu zvyknul,

Bys milost mohl od té obdržeti,

jež můž ji dáti; proto s myslí vzňatou

ať srdce tvé mým slovům v náruč letí.“

A začal ihned modlitbu tu svatou.

</section>
