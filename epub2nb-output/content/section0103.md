---
contentType: poetry
---

<section>

### Zpěv třicátý druhý

V svém plesu stopen patřící kmet na se

vzal dobrovolně úřad učitela,

a toto znělo v svatém jeho hlase:

</section>

<section>

„Tu ránu, již nám zahojila zcela

Marie, ta, jež u nohou jí sedí

nám dala kdysi a ji otevřela.

</section>

<section>

A v řadě třetích trůnů zrak tvůj hledí

na Rahel, pod Evou jest místo její

n Beatrice,“ děl v své odpovědi.

</section>

<section>

„Tam Judita, Sara, Rebeka pějí

i ona, která toho byla matkou,

jenž z hříchu zpíval Miserere mei.

</section>

<section>

Od stupně k stupni můžeš cestou krátkou

vše zřítí, jmena, jež má ústa sdělí,

list po listu tou růži bloudě sladkou.

</section>

<section>

Od stupně sedmého až dolů celý

ten pruh až k němu zpět Židovky mají,

a všecky vlasy květiny té dělí.

</section>

<section>

Neb podle zraku v zeď se srovnávají,

jímž zřely druhdy ke učení Krista

a svaté stupně ty tak roztínají.

</section>

<section>

Kde zralá je ta růže plnolistá

ve částech všech, tam zasedli pak sobě,

jichž víra v příští Krista byla jista.

</section>

<section>

Na druhé části kde se jeví tobě

dost místa prázdného, tam sedí v zoři,

jenž v Krista uvěřili v pozdní době.

</section>

<section>

Jak z této strany v pohled tvůj se noří

ten vznešený trůn, jejž má svatá Panna,

a stupně pod ním rozhraní zde tvoří:

</section>

<section>

Tak v druhé části trůn svatého Jana,

jenž svatý snášel poušť a umučení,

dvě leta pekel hostila jej brána.

</section>

<section>

A pod ním zvláště sedí vyvolení:

tož František, Benedikt s Augustinem

a jiní v kruzích nižších rozhostění.

</section>

<section>

Teď Prozřetelnosti se opoj kynem,

neb jednou oba víry obličeje

spočinou stejně v tomto sadu stinném.

</section>

<section>

Věz, směrem stupně, který dolů spěje

a v středu dělí tyto obě stěny,

tlum duší cizí zásluhou se kreje,

</section>

<section>

Ne vlastní; jsou tu všecky podmíněny;

dřív nežli všecky měly volbu pravou,

ty bohem k tomu byly vyvoleny.

</section>

<section>

Ty ujištěn být můžeš v tom mou zprávou;

viz tváře jich, slyš dětské jejich písně,

když skloníš se k nim s myslí nedočkavou.

</section>

<section>

Teď pochybuješ, mlčky stojíš přísně,

já ale rozvážu ti uzel tuhý

a z myšlének tě vysvobodím tísně.

</section>

<section>

Kam říše této jen se táhnou luhy,

zde náhoda nemůže místa míti,

hlad, smutek, žízeň nepřijdou v ty kruhy.

</section>

<section>

Neb věčným zákonem, co můžeš zříti,

je určeno, zde vše se v celek pojí,

tak jako prsten, na prstu jenž svití.

</section>

<section>

A proto sem k věčného blaha zdroji

ten nepřišel lid jen tak bez důvodů

dle větší nebo menší cnosti svojí.

</section>

<section>

Král, jímž ta říše trvá v lásky hodu

a v také rozkoši, že vůle jiná

si věčí přáti nemůže v tom shodu.

</section>

<section>

Ten duším veselou svou tváří kyna

rozlévá milost, jak se líbí jemu,

žár náš kéž výsledkem tím uhasínal

</section>

<section>

A písmo jasně dí to světu všemu,

když o dvojčatech v klínu matky praví,

že propadla juž tenkrát hněvu zlému.

</section>

<section>

Tož slušno, aby, jak se vlasy hlavy

rozličně barví, též i kolem skrání

svit nejvyšší svůj jas vil plápolavý.

</section>

<section>

Tak k různým stupňům jsou zde povoláni,

ne zásluh svojí cenou, tato byla

jen první popud jejich rozeznání.

</section>

<section>

Neb v dobách dávných k spáse dostačila

jen víra pouhá otce tak i matky,

když nevinnost se k ni jen připojila.

</section>

<section>

A splněný když první čas byl krátký,

obřízka hochům potřebou se stala,

by sílu měla křidla jich v let vratký.

</section>

<section>

A doba milosti když lidstvu vzplála,

tu beze úplného křestu Krista

i nevinnost juž stinná brána jala.

</section>

<section>

Hleď v obličej, jenž nejvíc tváři Krista

se podobá, neb v jeho pouze lesku

ty posilníš se, bys moh‘ „spatřit Krista.“

</section>

<section>

Já viděl tolik štěstí, tolik blesků

dštít na ni, andělské již nesly davy,

jichž úděl zářnou tuto projít stezku,

</section>

<section>

Že všechno, co zřel zrak můj nedočkavý,

mne nezajalo takým mocným žasem,

mi boha nedalo tak obraz pravý.

</section>

<section>

A první anděl zapěl sladkým hlasem

řka: Ave Maria gratia plena,

svá křídla rozpjal před ní tkaná jasem.

</section>

<section>

Té božské písni odvet routoužená

se ozvala z všech dílů toho dvora,

čímž každá tvář hned plála rozjasněná.

</section>

<section>

„Ó svatý otče, k vůli mně jenž shora

jsi sešel sladké místo zanechaje,

kde trůníš věčným losem, moje chorá

</section>

<section>

Se duše ptá, kdo je ten anděl ráje,

jenž s takým plesem v zrak zří naší paní,

jenž lásky pln, že zdá se ohněm plaje?“

</section>

<section>

Tak ještě jednou skonejšit svá přání,

jsem toho ptal se. Marjí jenž byl krásný,

jak hvězda jitřní krásní v slunce plání.

</section>

<section>

On pravil: „Veselost, ples štěstí jasný,

jenž v andělu a duši může býti,

v něm plá, jak souhlasíme, v souzvuk šťastný.

</section>

<section>

On nesl palmu Marii, když vzíti

za naše hříchy křehkou schránku těla

Syn boží na se chtěl a lidské žití.

</section>

<section>

Leč hleď, by za mnou zornice tvá spěla,

kam půjdu já, a viz tu ve hovoru

ty reky, jimiž skví se říš ta celá.

</section>

<section>

Dva nejšťastnější, jenž tam sedí v sboru,

by nejblíže vznešené Paní byli,

té růži takřka kořen jsou v tom dvoru.

</section>

<section>

Jenž ku její se straně levé chýlí,

jest Adam, jehož choutka příliš žhoucí

pro lidstvo v hořké tak vyrostla býlí.

</section>

<section>

Na právo svaté církve otec skvoucí,

kterému klíče ctného toho květu

kdys ku ochraně svěřil Všemohoucí.

</section>

<section>

A onen stařec, jenž zřel v strasti hnětu

svou vyvolenou družku v kruté době,

tu hřeby, kopím vykoupenou světu,

</section>

<section>

Jest vedle něho, dále hoví sobě

ten vůdce, kterým spadla s nebe mana

pro nevděčný lid zatvrzelý v zlobě.

</section>

<section>

A proti Petru sedí tamo Anna,

tak spokojená patřit na svou dceru,

že nehne brvou, když zní kol Hossana;

</section>

<section>

A proti Adamovi v rovném směru

jest Lucie, již slala paní sladká,

když k pádu oči tvé se zamkly v šeru.

</section>

<section>

Leč doba, v níž to vidíš, prchá krátká;

tož dosti, jak i moudrý krejčí bývá,

jenž stříhá na šat, pokud stačí látka.

</section>

<section>

Nuž k první Lásce zřítelnice chtivá

ať obrátí se, patří, tam bys vniknul,

jak bleskná její dovolí zář živá.

</section>

<section>

Ne pouze snad, leč jistě by se smyknul

vzmach křídel zpět: kdy myslíš k předu spěti,

tož třeba modlit se, bys jasu zvyknul,

</section>

<section>

Bys milost mohl od té obdržeti,

jež můž ji dáti; proto s myslí vzňatou

ať srdce tvé mým slovům v náruč letí.“

</section>

<section>

A začal ihned modlitbu tu svatou.

</section>
