---
contentType: prose
---

# I. Peklo

### Zpěv první

V půl naší zemské pouti když se vkročí,  

já octnul jsem se v tmavém, pustém lese,

neb cesta pravá zmizela mi s očí.

Ten popsati les, ruka má se třese:

tak divoký byl, drsný, v stálém šeru,

že vzpomínka naň nový strach mi nese!

Tak hořký, smrt že málem trpčí věru,

leč, chci-li dobro líčit z jeho středu,

co shled' jsem v jiném, vypovím, též směru.

Jak tam jsem přišel, říci nedovedu,

tak plný spánku byl jsem v oné chvíli,

když minul jsem se pravé cesty sledu.

Leč k patě vršku jak má noha pílí,

tam, tmavý tento údol kde se tratí,

jímž v srdce mé se tolik bázně chýlí:

Zřím do výše, jak vršku bedra šatí

té hvězdy paprsk, jejíž záře milá

vždy každou cestou jiné k cíli vrátí.

Tu bázeň má se trochu utišila

na srdce mého tůni trvající

tu celou noc, jež tak mne zastrašila.

A jako ten, kdo z mořské bouře hřmící

se zachrání, břeh zachytí a v divý

vln svár se bezdech točí zírající:

Tak v útěk stálý duch můj pohyblivý

se obracel v ten průsmyk, který minul,

a jímž neprošel posud nikdo živý.

A umdlen chvíli když jsem odpočinul,

šel těžce jsem tou strání, pustou oku,

spád nohy pevné že vždy níž se šinul.

Hle, na počátku srázu po mém boku

mně kropenatý panther v cestu vkročil,

tak štíhlý, lehký a tak pružný v skoku.

A nezmizel již, co jej zrak můj zočil;

tak překážet mi začal v cestě mojí,

že krok můj vícekráte zpět se točil.

Byl jitra čas a slunce v těch hvězd roji

se vznášelo, jež tenkrát již s ním byly

v ten první den, kdy Bůh je v lásce svojí

Hnul k oběhu s krásnými všemi díly;

čímž v dobrou naděj moje bázeň taje,

když zrak na šelmy pestrou srst se chýlí,

Tož jitra časem, sladkou dobou máje:

však ne tak zcela, bych se nechvěl děsem

Iva náhle zočiv lesa u pokraje.

Jak na mne chtěl by skočit s divým plesem,

nes' hlavu vzhůru v hladu zuřivosti,

i řekl bych, že zachvěl se vzduch lesem.

A vlčice, jež žravou hltavostí,

ač hubena, se přetížena zdála,

a mnohým bídy nastrojila dosti,

Mé údy takým ustrnutím jala,

tož strachem, který z očí jejích září,

že dospět vršku mysl má se vzdala.

Jak ten, jenž lakotivě hospodaří,

když přijde doba, v které prodělává,

se rmoutí v myšlénkách, čas vzdechy maří:

Mne zlekala neklidná šelma dravá,

vstříc jdouc mi, zvolna hnala skoky všemi

mne nazpět zas, kde slunce umlkává.

A svahem půdy jak jsem padal k zemi,

mým očím kdosi objevil se v houšti,

jenž zdál se chraptit tím, že dlouho němý.

Jak jej v té velké uviděl jsem poušti:

„Buď stín, buď člověk smiluj se v té strasti,

ať pomoc tvá mne v bídě neopouští!"

On děl: „Kdys člověk, teď jsem jeho částí,

z Lombardska moji rodičové byli,

a Mantua jich obou byla vlastí.

Sub Julio jsa zrozen, v pozdní chvíli

jsem žil, kdy v květu Augusta moc stála,

kdy klamní, lživí bozi vévodili.

Byl básník jsem a zpěvu mého chvála

o synu Anchisově zněla, z Troje

jenž vytáhl, když hrdá ohněm vzplála.

Leč v taký trud nač vracíš kroky svoje?

Proč nevstoupíš na vrch té čarné stráně,

zkad všeho plesu jdou a tekou zdroje?"

„Jak, tys ten Virgil, ručej, požehnaně

zkad proudnou řekou výmluvnost se lila?"

Dím v zbožné úctě v studu sklopiv skráně.

„Ó druhých pěvců světlo, zdobo milá,

kéž láska s pílí, která neustává

v tvé knihy čtení, by mně v prospěch byla!

Ty's mistr můj, můj vzor, má chlouba pravá,

jen tebou vznik' ten zdobný sloh, v němž pěji,

a kterým pouze moje zkvetla sláva.

Tu šelmu zříš, zpět nutí mne vztek její.

Ó sprosť mne jí, ty moudrý, ona vinou

jest, tepny mé a žíly že se chvějí." —

„Ty nyní cestou dát se musíš jinou,"

on, vida moje slzy, odpovídá,

„když opustit chceš poušť tu nehostinnou;

Neb toto zvíře, jímž tvá vznikla bída,

zde nepropustí žádné duše živé,

tak brání, že jí smrtí cestu hlídá.

A povahy tak zvrhlé jest a divé,

že zkojit žravost se mu nepodaří,

vždy po žrádle má větší hlad než dříve.

Je mnoho zvířat, s kterými se páří,

a víc jich bude, až chrt smělý vpadne

mu v zápětí, je poraní a zmaří.

Živ z peněz nebude ni země žádné,

leč láskou, ctností a moudrostí skvělý

zřím, kterak lidu mezi Feltry vládne.

Tu bídnou Italii vznese smělý,

tu, pro kterou Kammilla, panna, mřela,

Eurial, Turnus, Nisus krváceli.

Z měst vypudí tu šelmu jeho střela,

až v pekla jícen zpět ji zase hodí,

zkad hnána první závistí v svět spěla.

V tvou spásu rada má tě osvobodí;

pojď za mnou, sám chci průvodcem tvým býti,

jenž věčným tebe místem doprovodí.

Tam uslyšíš skřek zoufalosti zníti,

tam uzříš v mukách duchy z dávných časů

po druhé smrti volati a výti:

Pak uzříš ty, již v ohni bez zápasu

dlí stále, doufajíce, spokojení,

že, buď kdy buď, v blažených vejdou spásu:

Však chceš-li tam jít, mně kam vchodu není,

tam duše hodnější mne ruku dá ti,

jí odevzdám tě při svém rozloučení;

Neb císař ten, jejž poslouchají svatí,

mnou nepropustí v týn svůj duše žádné,

neb k jeho řadům nechtěl jsem se znáti.

Tam králuje, ač v celém světě vládne,

tam jeho město i velký trůn stojí,

ó blah, na koho volba jeho padne!" —

Dím: „Básníku, tím Bohem, v touze svojí,

jejž nepoznal jsi, prosím usedavě,

bych tomu zlu i větších ušel rojí.

Tam veď mne, o čem hovořil jsi právě,

ať bránu Petra uzřím, i ty, lkáním

již hynou, které líčil jsi tak tmavě." —

Tu on se napřed hnul, já kráčel za ním.
