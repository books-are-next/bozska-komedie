---
contentType: prose
---

### Zpěv dvacátý sedmý

Teď Otci, Synu i Svatému Duchu

pět začla slávu rajská obec širá,

až zpitý byl jsem v přesladkém tom ruchu.

Co zřel jsem, zdálo se mi všehomíra

být úsměvem, neb zpitost moje sklání

se v sluch můj a se zrakem do mne vtírá.

Ó nevýslovný plese, slasti, plání,

ó žití, v němž se s mírem láska skvěje,

ó jisté bohatství a beze přání!

Přede mnou čtyři zářné obličeje

se zastavily; jenž se první kmitnul,

zřím věčí světlo vůkol kterak leje.

A jeho pohled takým bleskem svitnul,

jak s Martem Joviš kdyby ptáci byli

a jeden s peřím druhého by slítnul.

Ta prozřetelnost, kterou v sbor ten chýlí

se řád a úřadů všech rozdělení,

kol ticho kázala a v této chvíli

Jsem slyšel: „Jestli barva má se mění,

tož nediv se, jak začnu, ihned chystá

se těchto všech kol náhlé zabarvení.

Jenž na zemi se chopil mého místa,

dím mého místa, mého, ten je ztracen,

neb prázdné jest před obličejem Krista.

Tu v stoku nečistou můj hrob jest zvrácen,

tak plný krve a tak plný smradu,

že plesá nad tím ten, jenž odsud skácen.“

A barvou, když jest slunce na západu

neb východu a proti mraku stojí

lem nebes zaplál v červánkovém stádu.

Jak žena cudná, která v těžkém boji

zůstává pevna, když o pádu jiné

zvěsť slyší, přece chvěje se a bojí:

Tvář Bice změnila a ihned stinné

se stalo nebe kol jak v onom čase

když umřel boží syn. Však s hvězdy plyne

Řeč přísná nyní v proměněném hlase;

duch opět hovořil, jak bouře hromu,

však obličej svůj neproměnil zase:

„Slyš, Krista nevěsta nebyla k tomu

mou, Lina, Kleta krví vychována,

by zlato svému vyzískala domu,

By nebes jí se otevřela brána,

tož Pia, Sixta i Calixta v lkáni

i Urbanova krev je prolévána.

A nebyl úmysl náš ani přání,

by křesťanů díl jeden po pravici

stál papežům a drahý k levé dlani,

Ni klíče svěřené mi vévodící

by znamením se proti křtěným staly,

v boj táhly na válečné korouhvici.

Ni na pečetě by můj obraz dali,

na privileje prodané a lživé,

čímž stud a hněvu jiskry ve mně vzplály.

V pastýřů rouchu stádo vlků chtivé

tam vidět můžeš, bloudí všemi lady.

Msto boží! Nebe, proč jsi milostivé!

Bask s Caorsinem chystá se juž hlady

pít naši krev: ó jak počátku krásný

v zlý konec řítíš se a v jaké spády!

Leč prozřetelnost, jíž Scipio šťastný

zachránil slávu světa Římu záhy,

juž tuším obrat přivede sem spasný.

Ty, který uzříš opět zemské práhy

pro tíži těla svého, co neskrývá

má před tebou řeč, zjev jim synu drahý!“

Jak ze zmrzlých par v našem vzduchu mžívá,

když roh nebeské kozy na své pouti

se dotkne slunce a s ním na čas splývá:

Tak ether zřel jsem do výše se pnouti

a sněžit vzhůru vítězící páry,

jež s námi dlely. Moje oko hnouti

Se musilo za blýskavými tvary

vždy dále, dále, až vzdálenost čirá

mým očím vzala plamenné ty žáry,

Že nedívám se výš, jakmile zírá

má paní, dí mi: „Obrať dolů oči

jaks obrátil se.“ Okruh, který svírá

Střed s koncem pásu prvního zrak zočí,

že docela jsem prošel od té chvíle,

co poprv oko moje výš se točí,

Že z jedné strany se ku Gades chýle

zrak vidí Ulyssa brod, z druhé lemy,

zkad Evropu kdys býk nes na svém týle.

Hloub ještě byl bych pronik v tuto zemi,

však slunce pod nohami mými spělo

a prošlo znaky od berana všemi.

Mé vroucí srdce, které stále tkvělo

na paní mé teď víc než jindy v mládí,

víc s novým přáním k ní se povznášelo.

A umění a příroda když vnadí,

že tvarem těla neb obrazy jeho

duch zrakem jatý v podmanění pádí,

Vše mizí vedle plesu nebeského,

jejž stále na mne rosí tahy její,

když úsměvem se dotkne zraku mého.

A síla, již čtu v jejím obličeji,

mne z toho hnízda Ledy vyprostila

a vrhla v ráj, jenž letí nejrychleji.

A části jeho, jimiž rozproudila

se s žitím veleba, jsou stejný všady,

že věru nevím kam mne postavila.

Leč ona znajíc mé po pravdě hlady,

tak usmíváním otevřela rety,

že plesal bůh jí v tváři plné vnady.

„Jež drží v klidu střed, vše drahé v lety

kol pohýbá, ta bytost započíná

na tomto místě jak od svojí mety.

Pro toto nebe není země jiná

než v duchu boha, lásku kterou víří

a sílu, kterou dští, on v světle spíná.

Kruh světla, lásky kol něho se šíří,

jak ostatní on jímá, obvod kruhu

však zná, kdo spjal jej pouze, kam as míří

Svým letem nerozeznáš, milý druhu,

jak půl a pětka v desíti se skrývá,

on druhé měří v tomto rajském luhu.

A v jedné váse čas že listí mívá

a v druhém kořeny, to nyní tobě

co zjevná pravda nad pochybnost kývá.

Ó hrabivosti, smrtelníky v sobě

jak potopuješ, že nemůže žádný

zrak pozvednout, se vyrvat vln tvých zlobě!

Nechť vůle květ vyrůstá v srdci ladný,

však pravé slívy zrnění na bouchoře

déšť, který splývá neustále chladný.

U dětí ještě nevinnosti zoře

a víra jsou, však prchnou s horlivostí,

jakmile tváře pokrývá vous spoře.

A dokud žvatlá člověk, tak se postí,

však pozděj každé krmě každým časem

požírá jazyk s divou hltavostí.

A dokud žvatlá matky svoji hlasem,

dá vésti se, když mluví, tak si přeje,

by mrtva stala se juž červů kvasem.

Tak zčerná kůže, ač se jak sníh skvěje,

na dceři oné, jež nám jitro dává

a večer nechá; v moři bez naděje

Bys netonul, však uvaž, země tmavá

bez nejvyššího vládce teď se zmítá,

a proto lidstvo v bludech postonává.

Však v lednu zima než ustane lítá

(neb setina se přehlíží tam), zníti

tam začnou hlasně sféry nebes, hbitá

Že Štěstěna k nám káže otočiti

své lodě předkem a že přímým letem

pak budou plout a pak budete zříti

plod pravý na stromě, jenž planul květem.“
