---
contentType: poetry
---

<section>

### Zpěv dvacátý čtvrtý

Ve mladistvého roku onom čase,

kdy slunce vlasy ve Vodaři hřeje

a půli dne kdy noc již vyrovná se;

</section>

<section>

Když jíní na zem obraz kreslit spěje

bílého bratra, avšak panování

se peří jeho dlouhé nedopřeje;

</section>

<section>

Tu rolník, jenž se po píci již shání,

se vzchopí, vyjde, kraj zří celý bílý,

nad čímž se v boky bije ve zoufání

</section>

<section>

A v chýš se vrátí, teď zde, teď tam kvílí,

jak chuďas, jemuž k činu chybí rádce,

však brzy naděj obnoví a pílí,

</section>

<section>

Neb uzřel svět, jak tvář svou změnil v krátce,

svůj vezme bič a potěšený v pláně

na pastvu žene svoje malé stádce:

</section>

<section>

Nad mistrem tak já polekal se maně

ku jeho čelu patře svraštěnému;

však brzy vhodnou náplast zjednal ráně.

</section>

<section>

Neb k mostu když jsme přišli k zřícenému,

můj mistr upřel na mne oči sladké,

jak u hory se zjevil zraku mému.

</section>

<section>

Pak rámě otevřel, po chvíli krátké,

kdy radu s sebou bral, mne chyť v tom dolu

dřív prohlížeje dobře trosky vratké.

</section>

<section>

Jak ten, kdo pracuje a myslí spolu,

pro budoucnost vše béře na rozvahu,

mne povznášeje skály ku vrcholu

</section>

<section>

Zas po druhém se stáčel skály svahu,

řka: „Té se chyť, však dřív hleď prohlédnouti,

zda jejímu se můžeš svěřit prahu."

</section>

<section>

Ti v kutnách nemohli by tou jít poutí,

kdy sotva lehký on, já podpíraný

od srázu k srázu mohli jsme se hnouti.

</section>

<section>

A kdyby nižším nebyl s této strany

břeh nežli s druhé, sotva on, však bludný

můj krok by jistě podleh´ u té brány.

</section>

<section>

Leč Malebolge k dnu nejhlubší studny,

že všecka kloní se, lze pochopiti,

že tak je zřízen každý dol ten trudný,

</section>

<section>

Že jeden břeh se zvědí, druhý řítí.

Přec konečně jsme došli k skály bodu,

kde s poslední se musí sestoupiti.

</section>

<section>

Dech z ňader mých po tomto skalném brodu

tak vyčerpán byl, že jsem nemoh' dále,

spíš usedl jsem ihned po příchodu.

</section>

<section>

„— Teď třeba je, bys hrdinným byl stále, —"

můj začal pán, — „kdo v peřinách se baví

neb pod přikrývkou, nedospěje k chvále.

</section>

<section>

Neb život svůj kdo bez té snahy stráví,

stop nechá tolik na zemi po sobě,

co pěna v řece, ve vzduchu dým hravý.

</section>

<section>

Nuž vstaň a vzdoruj duchem každé mdlobě,

on zvítězí, věř, vždycky v každém boji,

když tíha těla klesnout nedá tobě!

</section>

<section>

Před námi ještě delší schody stojí;

ty, jež jsme přešli, nestačí nám k cíli,

nuž, chápeš-li, hleď jednat k spáse svojí!" —

</section>

<section>

Líp dýchaje již vstal jsem otužilý

na oko více, než jsem cítil právě,

řka: „Jdi, mám odvahy dost a dost síly."

</section>

<section>

Po srázu novou dráhu namáhavě

jsme nastoupili, úzká, drsná byla,

než všecky před tím skalinatá dravě.

</section>

<section>

Já mluvě šel, by nezdálo se, síla

že mizí mně; řeč z příkopu v tom zněla,

však neschopna, by slova utvořila.

</section>

<section>

A věru posud nevím, co tam děla,

až na oblouku stál jsem, jenž tam vede;

kdo mluvil, v jeho hlase zlost se chvěla.

</section>

<section>

Já sklonil se; však v tmě a mlze šedé,

k dnu nedosáhly moje živé oči.

I proto dím: „Hleď, ať pouť naše sjede

</section>

<section>

Na druhý obvod, se zdi ať se stočí,

neb nerozumím naslouchaje tady,

a dolů patře sotva co zrak zočí.“

</section>

<section>

„Jen činem,“ děl, „ti mohu dáti rady, —

„neb je-li prosba počestná i vřelá,

ji slušno mlčky činem splnit všady.“

</section>

<section>

I sestoupili s mostu jsme, kde stmělá

se jeho stavba s osmým hřbetem pojí,

tu strašný dol ten zjevil se mi zcela.

</section>

<section>

V něm hrozné davy hadů zřel jsem v roji,

tak různých druhů, splétajících kruhy,

že vzpomínka hned mční v led krev moji.

</section>

<section>

Ať Lybie se písku pyšní luhy,

že v ní jest chřestýšů a zmijí síla

a slepýšů a střel a hyder druhy.

</section>

<section>

Přec takých jedic matkou sotva byla,

ni břeh, kam vlny rudomorské bijí,

ni Aethiopie jich nezplodila.

</section>

<section>

A ve víru těch krutých, dravých zmijí

dav naháčů bez skrýše běhá prudce

a bez heliotropu se tu svíjí.

</section>

<section>

Na zad svázány hady mají ruce,

těch ohon s hlavou prochází jich bokem

v před v uzel zapletený k hrozné muce.

</section>

<section>

Tu vedle nás had na jednoho skokem

se vymrštil a hned jej protkl smělý,

kde ku pleci krk lne pod vlasů tokem.

</section>

<section>

Tak O neb I se rychle neucelí,

jak ten vzplál ohněm, hořel v divém žáru,

a náhle v popel rozsypal se celý.

</section>

<section>

A na zemi když takto ležel v zmaru,

hned popel sám se vzchopil z vlastní síly,

sám sebou v předešlém se zjevil tvaru.

</section>

<section>

Vím, mudrci že by mně přisvědčili,

že Fenix mře tak a se znova rodí,

když v pětistý rok svého stáří pílí;

</section>

<section>

On nejí ničeho, co země plodí,

jen slzy kadidla a balsám střádá,

a v hranici svou s myrrhou nardu hodí.

</section>

<section>

Jak ten, jenž neví, kterak k zemi padá,

zda mocí ďábla, jenž jej dolů tahá,

či náhlé křeče zastihla jej vláda;

</section>

<section>

Když vstane udiven, kam oko sahá,

zří úzkostí, již zkusil, polekaný,

a vzdychaje kol patří jen a váhá:

</section>

<section>

Tak hříšník teď se vzpřímil hrůzou štvaný.

Jak Boží soud se přísným ukazuje,

když mstou na lidi také metá rány!

</section>

<section>

Kdo jest on, vůdce s ním se dohoduje,

on na to: „Ne dávno, co v letu divém

z Toskány sprch' jsem ke dnu této sluje,

</section>

<section>

Jak mul, jímž byl jsem v požívání chtivém,

já Vanni Fucci, zvíře, žil jsem kdysi,

a Pistoja mne hodným byla chlívem.“

</section>

<section>

Já k vůdci: „Ať se vyzná, proč se mísí

v ten dav a jaký hřích v ten vrh' jej jícen,

neb dřív měl v tváři krvežízně rysy."

</section>

<section>

Tu hříšník, jenž to slyšel, nerozlícen

tvář svou i ducha ke mně poobrátil,

jen smutným studu nachem v tváři vznícen.

</section>

<section>

Pak pravil: „Věř, bol nad tím víc mne schvátil,

že vidíš, kterak v bídě tady vyji,

než lidské živobytí že jsem ztratil.

</section>

<section>

Co chceš, ti povím: V tento jícen zmijí

jsem sláň, že plnou zboží přeskvostného

jsem vyloupil a vykraď sakristiji,

</section>

<section>

A mýlkou vina padla na jiného.

Bys netěšil se příliš z mého znoje,

když navrátíš se z kraje pošmurného,

</section>

<section>

Dřív Pistoja se všechněch Černých zbaví,

sluch otevři a poslyš věštby moje!

pak lid i mravy obnoví vlast tvoje.

</section>

<section>

Mars z Valdimagra sbírá páry, v tmavý

háv mraků bouřných zahalen se řítí,

a vichrem prudkým v útok hřímá dravý,

</section>

<section>

V boj na Pisenské rovině se vzlítí

a potom mlhy clonu rázem strhne

a kdo jest Bílý, jeho ráz již cítí.

</section>

<section>

To řek' jsem ti, nechť v smutek tě to vrhne!"

</section>
