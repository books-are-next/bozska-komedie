---
contentType: poetry
---

<section>

### Zpěv třicátý třetí

Deus, venerunt gentes střídajíce

v troj- nebo v čtyřzvuku, tak začly paní

žalm sladký pěti v slzách svoje líce.

</section>

<section>

A Beatrice zbožně v povzdychání

jim naslouchala, takže Panna svatá

pod křížem v trochu větším stála lkání.

</section>

<section>

Když mlčením však druhých panen jata

řeč začít měla, vznesla skráně své

a plála celá jako ohněm vzňata.

</section>

<section>

Modicum et non videbitis me

es iterum, ó drahé sestry milé,

Modicum et vos videbitis me!

</section>

<section>

Pak sedmi napřed kázala jít čile

a s sebou ráčila jen ruky vzmachem

vzít Mathildu, mne, Statia. Té chvíle

</section>

<section>

Tak spěla; sotva desátý krok strachem

jsem učinil s ní, když tu zraky její

se s mými střetly v pohlednutí plachém.

</section>

<section>

— „Pojď rychle,“ řekla, mír v svém obličeji,

„tak s tebou mluvit budu-li, ať snáze

ty slyšet můžeš, rty mé čím se chvějí. —“

</section>

<section>

Když stanul jsem, jak měl jsem, v její dráze,

tu děla: „Bratře, proč tak se mnou spěje

otázkou nestrháš své tužby hráze?“ —

</section>

<section>

Jak příliš uctivým se často děje,

se svými přednosty když mluvit mají,

že chvějný hlas jim za zuby se kreje,

</section>

<section>

Mně stalo se a šeptem rty mé lkají:

„Ó paní má, znáš všecky touhy moje

a sama nejlépe víš, co je zkájí! —“

</section>

<section>

A ona: — „Chci, bys bázně nepokoje

a studu tíseň odložil teď zcela

a nemluvil jak v snění. Tužby tvoje

</section>

<section>

Chci skojit: vůz, jejž roztrhla saň smělá,

byl jednou, není však; kdo cítí vinu,

věř, polívek msta Boží nezná bdělá.

</section>

<section>

Pták, peří který nechal vozu v klínu,

ten bez dědiců dlouho nezůstane,

čímž netvor byl a kořist hodna zhynu.

</section>

<section>

To jistě vím, tož jistě řeč má kane,

jsou bližší hvězdy, z nichž čas budoucnosti

bez překážky a vzdoru záhy vstane,

</section>

<section>

Kdy pět set pět a deset v zuřivosti

od Boha seslaných tu děvku zničí

i obra, jenž stál u ní v nestoudnosti.

</section>

<section>

Snad příliš nejasně to řeč má líčí,

jak Sfingy neb Themidy vážné rady,

jež tají v šer se, v kterém pravda klíčí.

</section>

<section>

Však události změní se v Najady

a rozluští pak těžké spory v tobě,

ač ujdeš zhoubě obilím i stády.

</section>

<section>

Co pravila jsem, to pamatuj sobě,

a s jinými sděl, jejichž život celý

jest pouhé pospíchání k smrti v mdlobě.

</section>

<section>

A toho budiž, až psát budeš, bdělý,

bys nestajil, jak viděl‘s na své pouti

strom bez listí stát dvakrát osiřelý.

</section>

<section>

Kdo loupí jej a trhá, Boha rmoutí

a rouháním jej uráží, neb pouze

k své svaté službě stvořil jeho proutí.

</section>

<section>

Ta první duše že z něj brala v touze,

pět tisíc roků po Tom naříkala,

kterého trestem sňata naše nouze.

</section>

<section>

Snu závrať, tuším, ducha tvého jala,

když nechápeš, že příčinu má svoji,

když klenba jeho zvráceně se vzpjala.

</section>

<section>

Byť myšlénky jak vlny v Elsy zdroji

ti ducha nejaly, jichž rozkoš stálá

jak Pyrama krev moruše, tě kojí,

</section>

<section>

Z tak mnohých důvodů to zakázala

zde na tom stromě spravedlnost Boha,

by mravní smysl tobě ukázala.

</section>

<section>

Leč zkameněla duše tvojí vloha

a tvoje oko vinou zakaleno,

že oslepí tě slov mých záře mnohá.

</section>

<section>

Když psáno ne, tož aspoň nakresleno

to v sobě měj, jak palmami hůl spjatou

z cest nositi zpět poutníka jest věno. —“

</section>

<section>

„Jak pečetní vosk“ — děl jsem myslí vzňatou, —

„jenž vytlačený tvar víc nepromění,

mám, paní má, tvou řečí mysl jatou.

</section>

<section>

Proč výše ale nad mé pochopení

tvé slovo vzlétá, tím se mi víc ztrácí,

čím větší moje po něm roztoužení?“

</section>

<section>

— „Bys školu poznal, v které se potácí

tvůj duch, bys zřel, má slova sledovati

jak její nauka má těžkou práci,

</section>

<section>

Bys viděl, vaše cesta jak se hatí,

od božské cesty že se stále dálí,

jak od nejvyšších sfer zříš zemi státi. —“

</section>

<section>

— „Že vzdálil bych se pouze na krok malý,

má paní, tebe, nevím,“ ret můj praví,

„ni v svědomí necítím toho žaly.“

</section>

<section>

— „Když obraz toho v tobě teď je tmavý,

tož vzpomeň sobě, pil’s, kde Lethe proudí —“

tak odpověděl její ret mi smavý.

</section>

<section>

„A jako z kouře na oheň se soudí,

tak zapomnění z viny tebe kárá,

jež byla ve tvé vůli, která bloudí.

</section>

<section>

Od chvíle té nechť nahá v zrak ti hárá

má každá řeč, jak slušno tvému oku,

jež drsné o lesk světský jen se stará.“ —

</section>

<section>

A zářivější v pomalejším skoku

již slunce stálo ve poledním kruhu,

jenž menší se dle stanoviska, v kroku

</section>

<section>

Když stanulo, jak obrátí se k druhu,

kdo celý vede dav dle svého kynu,

když nového cos najde na svém luhu,

</section>

<section>

Těch sedm paní u bledého stínu,

jenž taký byl, ký zpod ztemnělých snětí

a listů alpský kraj má v svých vod klínu:

</section>

<section>

Jak Eufrat s Tigridem tu ve objetí

z jednoho zdroje (já snil,) berou vodu

a ztěžka loučí se, v dál každý spěti.

</section>

<section>

„Ó světlo, slávo ty lidského rodu,

jaká to voda, z jednoho jež zdroje

se roní a pak v různém plyne svodu? —“

</section>

<section>

Na prosbu tu: — „Ať skojí přání tvoje

zde Matilda,“ mi řekla. Ve zdráhání

jak výčitek by zbavila se roje,

</section>

<section>

Mi odvětila tato krásná paní:

— „To vše jsem řekla mu a věci jiné,

jež nevzalo mu v Lethe vykoupání. —“

</section>

<section>

A Beatrice: — „Často pamět zhyne

nám větší starostí a tvou snad péčí

má oko duše zachmuřené, stinné.

</section>

<section>

Tam Eunoe vidíš,“ sladkou řečí

dál děla, „veď jej tam dle svého zvyku,

mu osvěž sílu mdlou, ať vzplane větší.“ —

</section>

<section>

Jak bez odmluvy duše šlechetníků

za svoji ráda bere cizí vůli,

jak znamením jen zjeví se jí, v mžiku

</section>

<section>

Mne uchvátila, dále co se hnuly

té paní kroky a pak Statiovi

— „Pojď též!“ — rty její vlídně zašeptnuly.

</section>

<section>

Bych místa víc měl čtenáři, pak nový

zpěv začal bych o nápoji tom, píti

zkad věčně chci, jejž popsat nelze slovy.

</section>

<section>

Leč listy všecky, které měly zníti

ve druhé Písni, jsou již naplněny;

dál uzda umění mi nedá jíti.

</section>

<section>

Já vrátil se z vln nejsvětějších pěny

tak znova stvořen, jak rostliny, vezdy

ve novém listí když jsou obnoveny.

</section>

<section>

Čist, připraven se vznésti mezi hvězdy.

</section>
