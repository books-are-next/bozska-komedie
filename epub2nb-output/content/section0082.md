---
{}
---

### Zpěv jedenáctý

Ó péče šílená smrtelných lidí,

jak bludné jsou tvé všecky sylogismy,

jenž křídel tvojich povzlet dolů řídí!

Ten loví práva a ten aforismy,

na kněžství onen všecku skládá péči,

ten na vládu násilím i sofismy;

Ten snahou po loupení jiné předčí,

ten úřadů, ten zahálky se chytá,

ten umdlévá zas v smyslnosti léči:

Co, toho všeho zbavenému, svítá

po boku Beatrice blaho ráje,

jenž přeslavně mne na mé pouti vítá;

Co každý plamen kolem poletaje

se na bod kruhu, odkud vyšel, vrátil,

tam tkvěl, jak na svícnu když svíce plaje;

Ze středu světla hlas mé ucho schvátil,

ze světla, jež mluvilo se mnou dříve

ve úsměvu, jejž vzácnější jas zlatil:

Jak zažíhám své světlo lásky živé

tím, v světlo věčné že zřím bez ustání,

znám každé hnutí tvojí mysli snivé.

Ty pochybuješ a ty chováš přání,

bych vyslovil se obšírně a zcela,

by jasnější tvé bylo pojímáni.

„Kde v blahu dlít lze,“ když má ústa děla,

i tam kde pravila „se nevznes žádný;“

Zde rozdílu by duše dbáti měla.

Ta prozřetelnost, která v souzvuk ladný

svět s radou řídí, kterou pochopiti

jest každý rozum v lásce příliš chladný,

By k miláčku nevěsta mohla jíti,

jenž snoubil se jí křiče krví svojí,

tak ráčila to moudře upraviti.

By věrna jemu byla, co stráž dvojí

dva k ochraně jí bohatýry dala,

jenž vedou ji a po stranách jí stojí.

Jak v serafu tak v jednom láska plála,

a moudrost druhého na vaší zemi

se odlesk jasu cherubínů zdála.

O jednom povím, neb oběma těmi

zní chvály zvěst, když o jednom řeč zvoní,

cíl jeden měli svými skutky všemi.

Kde Tupino, a potok vlny roní

z té hory, Ubaldo již zvolil sobě,

svah úrodný se s vrchu dolů kloní,

Zkad z Portasole cítí v každé době

Perugia chlad i vedro, za níž kvílí

Nocera s Gualdo ve jha těžké mdlobě.

A z toho svahu, kde se nejmíň chýlí,

tam slunce vzešlo světu užaslému,

jak častěj nad Gangem se vznésti pílí.

Čí řeč když přijde k tomu místu ctnému,

Askesi neříkej, to děl bys málo,

spíš Východ říkati se sluší jemu.

Nad východem svým málo ještě stálo

a juž začala země cítit vskutku,

co z jeho síly útěchy jí plálo.

Mlád, s otcem vlastním on se pustil v půtku,

tož k vůli ženě, kteréž každý dveře

jak samé smrti uzavírá v smutku.

Před soudním dvorem, hle, ji za svou bere

et coram patre dí: „Hle moje žena!“

ji stále chová větší ve důvěře.

Ta jedenáct set roků zavržená

tak žila po prvního chotě ztrátě,

bez nápadníků, sirá, opuštěná.

Co pomohlo, že u Amykla v chatě

ji viděl klidnou nehnouti se z místa

ten, před nímž svět se třás? Rci, ku oplatě

Zda věčnost pomohla ji, láska čistá,

že Mar’je, když zůstala dole státi,

se ona vznesla na kříž vedle Krista?

Bych jasněji moh tobě zprávu dáti,

František s Chudobou jsou milující

v mé dlouhé řeči. Takou láskou jati

Tak svorně žili s usměvavou lící,

s tak jasným zrakem, že myšlénka svatá

tím vzbudila se v mnohé mysli snící,

Že Bernard ctihodný juž první chvátá,

se zouvá za tím velkým mírem v běhu,

a míní, že se zpozdí. Nepojatá

Ty dobra studno, velká beze břehů!

Hle se Sylvestrem Egid spějí bosi

za ženichem pro nevěsty té něhu.

A mistr onen jde a otec prosí,

by s ženou vzali jej i se soudruhy,

jenž všichni provaz pokory juž nosí.

V své zbabělost je neschvátila kruhy,

že Petra Bernardona on byl synem,

ni zhrdání že útok zkusil tuhý.

Před Inocencem ve svém nehostinném

on trval úmyslu, až řádu svému

on první pečeť vymoh jeho kynem.

Když chudičký lid vzrost, jda v stopách jemu,

kterého život divuplný pěti

by slušelo víc sboru nebeskému,

Tu svaté jeho tužbě ve zápětí

duch věčný druhou korunu mu klade

na skráně a jej Honoriem světí.

Po mučednictví v touze věčně mladé

před sultánem kdy kázal víru Krista

i apoštolů, jenž šli za ním všade;

A stěží tvrdý lid ten že se chystá

ku pravé víře, práce že tu marná,

italské setby žeň jej láká jistá.

Na tvrdé skále mezi břehy Arna

a Tibery vzal slední spečetění,

dva roky nesl znamení ta žárná.

Když tomu ale přišlo zalíbení,

jenž zvolil jej ku odměně ho zváti,

již zasloužilo jeho pokoření:

Svým bratrům spěchal co dědictví dáti

svou ženu nejdražší, jim přikazuje,

ji s věrnosti vždy stejnou milovati.

Z jejího klína výše vystupuje

chtěl duši vznešenou v říš svoji vznésti,

mar jiných zdobu sobě zakazuje.

Teď pomysli, kdo ten byl, jenž měl štěstí

být jeho druhem a člun Petra boží

na šírém moři pravým směrem vésti.

Toť patriarcha náš byl, zříš, kdo složí

svou víru v něho jda za jeho slovy,

jist bude, že nakládá dobré zboží.

Leč stádo jeho týrá teď chtíč nový

po nové stravě a tak rozptýliti

se musilo, za jinými spět lovy.

A čím se více v bludné dráhy řítí

a od pastýře vzdaluje se prudce,

věř, mléka míň lze z něho nadojiti.

Jsou jedni, mistra jenž chytají ruce,

škod bojí se, leč těch jest věru málo,

jim málo sukna stačí na kapuce.

To zřejmé dosti když se tobě zdálo,

a pozorné tvé bylo naslouchání,

by, co jsem pravil, před tebou vše stálo,

Tu z části uzří splněné své přání,

strom poznáš, jejž roztříští zloba divá,

též poznáš pravdu toho pokárání:

Blah žije, cesta jejž nezláká křivá.“
