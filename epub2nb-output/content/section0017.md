---
contentType: poetry
---

<section>

### Zpěv třináctý

Nedospěl Nessus k břehu druhé strany

a v tmavý les již další pouť nás vede,

jenž stezkou žádnou nebyl znamenaný.

</section>

<section>

Ne listí zelené, leč barvy hnědé,

ne hladká snět, leč drsná se tu sklání,

ne na ní plod, leč ostny s jedem šedé.

</section>

<section>

Houšť taká nemůž' divé zvěři ani

být vlastí, která u Ceciny zdroje

a Corneta se vzdělaných niv straní.

</section>

<section>

Jen Harpyje tu staví hnízdo svoje,

jež budoucích škod zvěstujíce báji

kdys zahnaly od Strofad syny Troje.

</section>

<section>

Ty velká křídla, tvář, krk lidské mají,

spár na nohou, břich opeřený; v žale

na podivných těch stromech děsně štkají.

</section>

<section>

Můj dobrý mistr: „Nežli stoupíš dále" —

zas mluvit začal — „věz, teď v druhém pruhu

jsi octnul se a setrváš v něm stále,

</section>

<section>

Až k písčitému dostaneš se luhu.

Kol dohře hleď a uzříš udivený,

co sotva bys mi uvěřil, můj druhu!"

</section>

<section>

A se všech stran jsem slyšel teskné steny,

však nezřel nikoho ni blíž, ni v dáli,

i stál jsem proto celý pomatený.

</section>

<section>

Já mním, že mnil on, já že mním, to lkali

kdes lidé v husté toho lesa šeři,

jenž zrakům našim v křovinách se halí.

</section>

<section>

I řek' můj mistr: „Na některém keři,

když ulomíš si snítku, jež tam klíčí,

hned bludným shledáš, co teď duch tvůj věří."

</section>

<section>

Jen trochu málo ruka má se vztyčí,

z velkého keře malým trh' jsem prutem.

„Co škubeš mne?" peň jeho na mne křičí.

</section>

<section>

A načež celý zčernal krve rmutem.

a jal se křičet: „Nač mne trháš tady,

což není soucitu v tvém srdci krutém?

</section>

<section>

Kdys lidé byli jsme, teď kmenů řady,

víc soucitu tvá ruka natažená

mít měla, byť i duše naše hady!"

</section>

<section>

Jak syrová louč, která zapálená

na jedné straně, s druhé strany svojí

lká vzduchem, jenž z ní vychází, a stená:

</section>

<section>

Tak z oné rány vespolek se rojí

krev s řečí; ruka má snět upustila,

i stál jsem jako člověk, jenž se bojí.

</section>

<section>

„By dřív to jeho mysl uvěřila,"

můj mudřec děl, „ty, duše zdrána v zlobě,

co jen má píseň jemu oznámila,

</section>

<section>

On nebyl by své ruky vztáhl k tobě,

mne svedla neslýchaná věc, jej míti

ku činu, jenž mne tíží v této době.

</section>

<section>

Nuž rci, kdo's byla, on můž' osvěžiti

za pokání tvou pověsť v světě cele,

neb dovoleno jest mu nazpět jíti."

</section>

<section>

A kmen: „Tvůj sladký hovor láká vřele,

že mlčet nelze: nezazlete slovu,

když v hovoru svém prodlím trochu déle.

</section>

<section>

Jsem ten, jenž oba klíče k Fridrichovu

měl ku srdci, hned tiše otvíraje

aneb je jimi zavíraje znovu,

</section>

<section>

Že nikdo nemoh' vniknout v jeho taje,

až utratil jsem tepny své i žíly,

ten slavný úřad věrně zastávaje.

</section>

<section>

Však nevěstka, jež nikdy neuchýlí

zrak chlipný od císaře, ta smrt stálá

všech dvorů, a ten zločin, ze vší síly

</section>

<section>

Všech mysli proti mně tak rozhárala,

že rozháráni rozhárali pána,

až plesná pocta smutkem se mi stala.

</section>

<section>

Má duše v chvíli jedné rozervána

mníc ujít smrtí svému pokoření,

bez křivdy v křivdu k sobě byla hnána.

</section>

<section>

U nových kořenů na tomto kmeni

vám přisahám, že věrnost k mému pánu,

již zasloužil, nepřišla v porušení.

</section>

<section>

A opustí-li kdo z vás pekel bránu,

mou obnov paměť, jež tlí dávno v hrobě,

na závisti té zkázyplnou ránu."

</section>

<section>

Pak čekal a když v krátké mlčel době,

děl básník: „Pospěš, času je zde škoda,

a mluv a ptej se, jak jest libo tobě."

</section>

<section>

Já k němu na to: „Je-li v tom tvá shoda,

a sám ptej se na to, co mne upokojí,

mně nelze mluvit, neb mne soucit bodá."

</section>

<section>

On začal: „Má-li splnit vůli tvoji,

co žádáš na něm, duchu uvězněný,

kéž v tom tvůj hovor naše přání skojí,

</section>

<section>

Bys řek' nám, jak jsou duše upevněny

zde v těchto sukách; pak jestli má těchu

z nich některý, že bude uvolněný?"

</section>

<section>

Kmen vydychnul tu u hlubokém vzdechu

vzdech byl jak vítr a v tom slova zněla:

„Vám odpověď chci vhodnou dáti v spěchu.

</section>

<section>

Když spurná duše vyprostí se z těla,

jež vlastní vůlí v zaslepení zničí,

v kruh sedmý šle ji Minos, v místa ztmělá.

</section>

<section>

V hvozd tento padne, proti svému chtíči,

jen tam, kam sama náhoda ji hodí,

kde rychle jako zrnko špaldy klíčí.

</section>

<section>

Jak výhon a pak jako keř se zrodí,

jí na listí dav harpyjí se pase,

jenž bolest dělá jí a bol z ní vodí.

</section>

<section>

Pro tělo své my přijdem v onom čase,

však neoblečem sebe v schránku jeho,

neb člověk co si vzal, mít nemůž' zase,

</section>

<section>

Sem přivléknem svá těla, v příšerného

klín lesa tohoto je pověsíme

na trnový keř stínu zmučeného."

</section>

<section>

Co ještě s pozorností na strom zříme,

že ještě cosi jiného nám poví,

hlas podivný nám v zlekaný sluch hříme.

</section>

<section>

Jak z číhané když slyší ten, kdo loví,

že vepř se blíží v honby divém ržáni,

jež činí zvěř a praskající křoví:

</section>

<section>

Dva stínové tu nazí, poškrábaní

se s leva prudce hnali, běh jich lítý

vše mříže lesa trhal v pospíchání.

</section>

<section>

„Spěš, smrti, spěš!" křik zavzněl ostražitý,

a jiný, jemuž dlouho se to zdálo,

„Ó Lano!" křičel, „tak jsi nebyl hbitý

</section>

<section>

U Toppo v tanci!" Když měl dechu málo,

se zastavil a spojil na skupení

se křovím, které po boku mu stálo.

</section>

<section>

Les černých psů byl plný v okamžení;

jak lační chrti ku předu se hnali,

když s řetězu se urvou rozvzteklení.

</section>

<section>

A v toho, jenž se skrčil, zuby vťali

kus po kuse jej divě trhajíce,

a s údy těmi v útěk se pak dali.

</section>

<section>

Můj vůdce za ruku mne ujav, líce

obrátil ku keři a krok svůj stavil,

ten keř krev plakal darmo víc a více.

</section>

<section>

„Ó Jacopo ze Sant Andrea" — pravil,

„že chránil jsem tě, byla pomoc lichá;

jest vinou mou, že's tak svůj život strávil?"

</section>

<section>

Když mistr nad ním zastavil se zticha,

děl: „Kdo jsi byl, že každá tvoje rána

s tak boluplným hovorem krev dýchá?"

</section>

<section>

K nám pravil on: „ó duše, kterým přána

jest volnost, zřít mé pohanění celé,

jímž clona listí s těla mého rvána,

</section>

<section>

Ó sebeřte je, za to prosím vřele!

Já z města jsem, které patrona svého

kdys vyměnilo Jana za Křtitele.

</section>

<section>

Svým uměním mu sdělí mnoho zlého

na mostě Arna kdyby nezůstala

ta stopa jediná ze sochy jeho,

</section>

<section>

Vše práce, která město zakládala

na rumech, Attila jež nechal mstící,

by zbytečnou se záhy ukázala.

</section>

<section>

Já udělal si z domu šibenici."

</section>
