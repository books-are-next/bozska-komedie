---
contentType: prose
---

### Zpěv devátý

Když sličná Clemenzo tvůj Karel vlídný

mne osvítil, jal se mi vyprávěti,

ký jeho rod klam očekává bídný,

A pravil: „Mlč, nech čas ať dále letí,

víc říci nemoha, než: škodě vaší

pláč spravedlivý přijde ve zápětí.“

Juž svaté světlo toto nazpět snáší

se do Slunce, které je plní celé,

jak v dobro, které každou touhu plaší.

Ó duše podvedené, zdivočelé,

to dobro necháváte a své čelo

jen ku marnostem obracíte směle.

V tom ejhle, světlo jiné hbitě spělo

mně naproti a v jeho zářném plání

jsem četl, že mně zalíbit se chtělo.

A jako dříve oči mojí paní,

že tkvěly na mně, zjistily mi zase

svým souhlasem, bych pronesl svá přání.

„Kéž touho mou bys v krátkém splnil čase

ó duchu šťastný, důkaz dej mi záhy,

má myšlenka že v tvém se zhlíží jase!“

A světlo neznámé, v němž zřel jsem tahy

z dna hloubky, v které zpívalo, hned ke mně

to dělo jak ten, kdo jest dobrem blahý.

„Ve oné části Italské zlé země,

jíž Rialto a Brenta hranicemi

a zdroje Piave, tam zvedá jemně

Se malý vršek, s něhož znána všemi

se vyřítila pochodeň kdys žhavá,

škod nadělala mnoho celé zemi.

Týž kořen zrodil ji i mne, dí smavá,

Cunizza slula jsem, zde planu v zdobě,

neb této hvězdy přemohla mne sláva.

Svůj osud více nevyčítám sobě,

jej odpouštím si, nezříš bol v mé tváři,

což těžko chápe váš lid ve své mdlobě.

Ten drahokam, který tak luzně září

na našem nebi a mně nejblíž svítí,

má velkou slávu, která, než se zmaří,

Věk pětkráte se musí obnoviti;

viz, jak má člověk toužit vyniknouti,

by po prvním mu druhé vzešlo žití.

To necítí však lid ten na své pouti,

jejž Tagliamento s Adiží objímá,

jenž, byť i kárán, pramálo se rmoutí.

Vsak Padova že zbarví zdroj, jenž hřímá

kol Vicenzy, ta jistě přijde chvíle,

neb všecken národ tvrdošíjně dřímá.

A kde se draží Cagnano a Sile,

tam hlavu, vládna v pýše, jeden zvedá,

že chytit jej, síť tká juž lidská píle.

A věrolomnost kněze svého, běda,

opláče Feltro, tak po hříchu bažil,

že Malta horšímu víc místa nedá.

A vanu věru bych se najít snažil,

kam Ferrarských krev stekla by jak splavem,

a zmdlel by, po uncích jenž by ji vážil.

Tu krev, již dobrý kněz ten rozdá právem,

že věrným zůstává své straně kleté

a dar ten půjde v souhlas s vaším mravem.

Jsou zrcadla tam, které trůny zvete,

zkad kyne vstříc nám bůh, jenž všech je sudí,

čím správnost řečí těchto nahlédnete!

Tu zmlkla a domněnku ve mně budí

tím vířením, v něž vrátila se zpátky,

že jiné myšlenky jí vzplály v hruďi.

Mně druhý, známý juž ples ráje sladký

vzplál v jasné záři náhle přede zrakem,

jak slunce zář když raní rubín hladký.

Lesk nahoře zde radosti jest znakem

jak úsměv na zemi, leč dole stíny

se zatemňují, duch když pokryt mrakem.

Bůh vidí vše, ty jeho do hlubiny

se noříš duchu blahý, já k ní pravím,

že jasné jsou ti všecky jeho kyny.

Proč hlas tvůj, který souzvukem zní smavým

s tou písní zbožných světel, které šesti

se halí křídly jako kuklí, žhavým

Cíl touhám nestaví mně svojí zvěstí?

Já nečekal bych na otázku tvoji,

bych pronik tě, jak tobě dáno jesti.“

„Dol největší, v kterém se voda rojí,

– on začal hovor, – vyjma ono moře,

jež celou zem objímá páží svojí,

Ve sporných březích také na prostoře

se rozkládá vstříc slunci, poledníkem

že místo jest, jež zřel jsi na obzoře;

V tom údolí jsem žil byv smrtelníkem

tož mezi Ebrem a Macrou, jež dělí

Toscanu od Janovy oka mžikem.

Týž východ a týž západ nachem skvělý

má Buggéa, i rodiště mé, v kterém

kdys přístav zbarvil příval krve vřelý.

Zván Folko byl jsem ve zástupu sterém,

jenž znal mne kdys, a nebe toho cítí,

teď můj vliv, jak já jeho dřív tímž směrem.

Dceř Bela nevzplála tak láskou v žití,

což Sicheu i Kreuse látkou stonu,

než vlas mi ostřihán, ni v klamu síti

Kdys Fyllis nepadla tak Demofonu,

ni Alcid, pro Jolu když cítil plání,

tak nemiloval prudce jak já onu.

Zde není litost, zde jest usmívání,

ne nad vinou, s níž nemáme víc práci

leč nad silou, jež v dobrý cíl vše sklání.

Zde v umění zrak udiven se ztrácí,

jež všecko takou láskou vyzdobilo,

čímž dolejší svět k vyššímu se vrací.

By ale přání tvé se vyplnilo,

jež vzniklo v tobě poutí v této sféře,

přej mluvit dál by dopřáno mi bylo.

Ty rád bys věděl, kdo asi se béře

v tom světle, které na blízku mi kmitá,

jak slunce svit se čistou vodou deře.

Věz, mír a jitro Rihabě zde svítá,

jeť v spolek náš zde vřaděná, ji z něho

na stupni nejvyšším plá pečeť vrytá.

Do nebe toho, světa pozemského

kde stín se hrotem končí, byla vzata

dřív chorovodem Krista vítězného.

Neb slušno jesti, aby záře zlatá

ji věnčila kdes v nebi, pro lesk slávy,

jež získala nám dvojí ruka svatá.

Neb v svaté zemi dbala, kolem hlavy

by Josue nes vavřín, žena ona

v té zemi, k níž jest papež nevšímavý.

Tvé město vystavené od démona,

jenž k tvůrci svému obrátil se zády,

pro jehož závisť v slzách duše stoná,

Květ kletý rodí a rozpíná všady,

jenž ovce s jehňaty v blud vede větší,

neb vlkem stal se pastýř plný zrady.

Tak Nový zákon, Otců svaté řeči,

vše opuštěno, pouze dekretály

se studují, jak jejich kraje svědčí.

Tím zabývá se papež s kardinály,

jich myšlení Nazaret málo jímá,

kam Gabriela perutě se vzpjaly.

Leč Vatikan a jiné části Říma,

jež hřbitovem se staly, tam kde množství,

jež Petra sledovalo, nyní dřímá,

Ty zbaveny juž budou cizoložství.
