---
contentType: poetry
---

<section>

### Zpěv dvacátý sedmý

Jak první paprsky když slunce hází,

tam jeho Tvůrce kde prolil krev svoji,

když nad Iberem velká Váha vzchází,

</section>

<section>

Co nad Gangem již polední žár stojí:

tak slunce bylo, den se k pádu klonil;

v tom Anděl zjevil se nám v světla roji.

</section>

<section>

Na břehu stál před plamenem, jejž clonil,

a „Blaženi, kdo čisté srdce mají“

nad lidský živější zpěv z úst svých ronil.

</section>

<section>

Pak: „Duše svaté, dokud neobtkají

vás plameny, vám průchod volný není,“

děl, když jsme blíž mu stáli na pokraji.

</section>

<section>

„Nuž nebuďte dál k zpěvu zatvrzeni

a vstupte v žár!“ — Mne při tom strachy jaly,

jak ty, kteří jsou v jámě pohrouženi.

</section>

<section>

Mé ruce skřížené se k předu vzpjaly,

v žár patřil jsem, na lidská myslil těla

těch, které vídal jsem, jak v ohni pláli.

</section>

<section>

Má obrátila se stráž ke mně bdělá:

„Můj synu, muka jen, ne smrt jsou tady.

To v těchu ústa Virgilova děla.

</section>

<section>

Ó vzpomeň, vzpomeň. Geryona zády

jsem zdravého tě přenes’, blíže Boha

když nyní jsem, ty obáváš se zrady?

</section>

<section>

Ó věř, kdybysi tisícletí mnohá

ve klínu žárů těchto musil dlíti,

ni vlas ti spálit není jejich vloha.

</section>

<section>

A mníš-li, že tě lapám v klamu síti,

jdi ku ohni a získej důkaz sobě,

lem šatu tvého ať si ruka chytí.

</section>

<section>

Strach odlož, který bere sílu tobě,

sem obrať se a projdi jistý, smělý! —“

Já proti svědomí stál přec jak v mdlobě.

</section>

<section>

Když zřel, že váhaje jsem zatvrzelý,

děl trochu pohněván: — „Hleď, milý synu,

od Beatrice ta zeď jen tě dělí! —“

</section>

<section>

Při jméně Thisby Pyramus jak v zhynu

zrak otevřel a na ni jej obrátil,

co moruš vzplála barvou od rubínu:

</section>

<section>

Hned tvrdošijnost svou jsem rázem ztratil,

ku vůdci otočil se, jméno slyše,

zvuk jehož srdce mé vždy divně zchvátil.

</section>

<section>

On zatřás’ hlavou a se usmál tiše:

„— Jak, zůstat ještě tady je tvou vůlí? —“

Jak děcku děl, jež láká jabko s výše.

</section>

<section>

A vstoupil v žáry, jež se rozklenuly,

řka, kroky Statia, jenž cestou dlouhou

nás oddělil, by za mými se snuly.

</section>

<section>

Ve žhavé sklo se vrhnout vřel jsem touhou,

bych ochladil se žhoucí ve peřeji,

žár taký sálal tou zdí ohně pouhou.

</section>

<section>

Můj sladký otec nové ku naději

mne pobádal o Beatrici řečí

řka: „Zdá se mi, že vidím oči její!“ —

</section>

<section>

Hlas vedl nás a za ním celou péčí

když krok jsme obrátili ku stoupání,

již k novému nám vrch tu kynul větší.

</section>

<section>

„Ó pojďte, otcem mojím požehnáni!“

ze záře jasné čarovně to znělo,

že přemožen, jsem patřit nemoh’ na ni.

</section>

<section>

— „Již slunce v sklonku, večer,“ dál to dělo,

„ó urychlete krok svůj bez prodlení,

na zápádě dokud se nesetmělo!“ —

</section>

<section>

Výš přímo cesta vedla přes kamení

tím směrem, že jsem skrýval svojím tělem

svit slunce, které haslo v unavení.

</section>

<section>

Pár schodů mohli jsme ve chvatu smělém

jen urazit, neb z honu černých stínů

jsme soudili, že slunce v sklonu ztmělém.

</section>

<section>

A dříve nežli v nebes valném klínu

tón jedné barvy celý obzor polil,

než strhla noc svět v svoji prohlubinu,

</section>

<section>

Za lože každý jeden schod si zvolil,

neb hory povaha nám sílu vzala,

ač každý rád by další cestu volil.

</section>

<section>

A jako kozy, dokud slunce sálá,

(než nažraly se do sytosti píce

si divě křepčí, kde je sráz i skála,)

</section>

<section>

Se mlčky schoulí v stín dál žvýkajíce,

co pastýř stojí opřen o své holi,

je hlídá, bdí; neb jako do měsíce

</section>

<section>

Se dívá ovčák, když nocuje v poli

a klidně leží blíže svého stáda,

by nerozhnala zvěř je v stráň a doly:

</section>

<section>

Tak ulehnula tady nás tří řada,

já koza byl a oni pastýřové,

a z obou stran kolem nás skalná lada.

</section>

<section>

Jen málo z venku zřel jsem, zástupové

hvězd ale v tomto sporém málu plály

než obyčejně větší, v záři nové.

</section>

<section>

Tak přemítaje a k nim patře v dáli

jsem usnul snem, jenž často zvěsti dává

o věcech mnohem dříve, než se staly.

</section>

<section>

V té chvíli, (snil jsem) na vrch záře žhavá

kdy padá s hvězdy Venuše, jež pláti

ve ohni lásky nikdy neustává,

</section>

<section>

Jsem krásnou mladou paní viděl státi

na louce byla, trhala si kvítí

a zpívajíc to děla: „Kdo chce znáti,

</section>

<section>

Jak jmenuji se, hleď to zachytiti;

jsem Lia a mé krásné ruce čilé

jsou nyní v práci věnec pro mne víti,

</section>

<section>

Bych krásná zřela ve zrcadlo milé.

Však sestra Rachel stále před svým sedí,

den celý nevstane ni jedné chvíle.

</section>

<section>

Tak ráda v svoje krásné oči hledí,

jak ráda já se krášlím, prací svojí

se těším, ona díváním.“ — Již bledí

</section>

<section>

Dva paprskové do kola se rojí,

jenž poutníkovi mnohem sladčej’ září,

čím otčině blíž k návratu se strojí,

</section>

<section>

Tmy plaší na vše strany a též maří

můj spánek, vstal jsem a zřel mistry drahé,

jak vzhůru byli s jasnou vesměs tváří.

</section>

<section>

— „To sladké ovoce tak těchou vlahé,

jež člověk na tolika snětích hledá,

dnes hladu tvému skojení dá blahé.“ —

</section>

<section>

Tak Virgilova řeč se ke mně zvedá.

Většího věru nedostal jsem daru,

a nikdo víc mi také těchy nedá.

</section>

<section>

A také touhy podlehl jsem žáru

ku výši spět, že za každičkým krokem

jsem cítil, že mám křídla cesty k zdaru.

</section>

<section>

Když celé schody prolétli jsme skokem

a na nejvyšším stupni když jsme byli,

tu Virgil pozorným mne změřil okem

</section>

<section>

A děl: — „Žár věčný s časným, synu milý,

jsi viděl již a dostoup’ v ony kraje,

kam hlouběj’ vniknout zrak můj nemá síly.

</section>

<section>

Já uměním a vědou pomáhaje

jsem vedl tě, kéž vůle tě teď vodí,

kraj rodný kyne ti se usmívaje.

</section>

<section>

Viz, světlem slunce tvoje skráň se brodí,

viz keře, stromy, trávu, květy kolem,

jež sama ze sebe zem tato rodí.

</section>

<section>

Než přijdou oči veselé, jež bolem

dřív lkajíce mne na pomoc ti slaly,

zde odpočívej nebo tím choď dolem,

</section>

<section>

Na slovo nečekej ni pokyn malý,

tvůj soud je volný, zdravý v každé době,

ty chybíš, čin tvůj když se jeho vzdálí.

</section>

<section>

Tož korunu i mitru dávám tobě!“ —

</section>
