---
contentType: poetry
---

<section>

### Zpěv čtrnáctý

„Kdo jesti, jenž tam kol hory se točí,

dřív než smrt křídla dala mu v let smělý,

jak chce zavírá neb otvírá oči? —“

</section>

<section>

— „Nevím, leč vím, že není osamělý,

ty oslov jej, neb stojíš blíže jemu,

mluv, by rty jeho rády v odvet zněly!“ —

</section>

<section>

Dva duchové tak jeden ke druhému

se kloníce to děli z pravé strany

a pozvedli tvář k obličeji mému.

</section>

<section>

A jeden pravil: „Duchu upoutaný

v jhu těla ještě, které v nebe spěje,

slyš prosby naše, mluv soucitem hnaný,

</section>

<section>

Kdo jsi a odkud? Milost, jež ti přeje

sem vstup, nás vrhá v také podivení

jak při věci, jež poprvé se děje.“ —

</section>

<section>

Já na to děl: „— Toskany středem pění

se říčka, zřídlo má u Falterone,

běh sta mil ten jí dostatečný není.

</section>

<section>

Své tělo přináším od řeky oné;

kdo jsem, ti říci, řeč byla by marná;

mé jméno ještě v hluku jiných tone.“ —

</section>

<section>

— „Tvou výpověď když vůle moje žárná,

se snaží proniknout,“ mně první pravil,

„tu zdá se mi o březích mluvíš Arna.“ —

</section>

<section>

A druhý děl: „Já jsem se pozastavil,

proč jméno oné řeky tak on tají,

jak hrozné věci kdo by rád se zbavil? —“

</section>

<section>

A tázaný děl: „I mně to jest bájí,

však vím, že dávno mělo zahynouti

to jméno, jež se dává tomu kraji.

</section>

<section>

Neb alpskými ty hory mohou slouti,

jichž Peloros jest utrženou částí,

že vody mají víc než jiné, v pouti

</section>

<section>

Té řeky, od vzniku až ku oblasti,

kde moři, co mu nebe vzalo, dává,

kteréž jest řek a proudů pravou vlastí:

</section>

<section>

Jak nepřítelka všech by byla dravá,

ctnost všady zahánějí jako zmiji,

ať zlý v tom zvyk neb místa hvězda tmavá.

</section>

<section>

Tak v povaze se mění, a tak tyjí

jak u Circe by kdys bývali v stravě,

kdo na břehu té kleté řeky žijí.

</section>

<section>

Ta prodírá se nejdřív namáhavě

nečistých prasat stádem, jídlo lidí

jimž nepatří, leč žaludy po právě.

</section>

<section>

Dál na své pouti štěkavce jen vidí,

ti kousavější jsou, než v moci jejich,

však těmi zhrdá, čumák jinam řídí.

</section>

<section>

A burácejíc v bujnějších vln rejích

ten kletý příkop zří, jak mění stále

psy v lačné vlky; větších ve peřejích

</section>

<section>

Pak skal stržemi ve tmách běží dále,

kde najde lišky lstivé, potměšilé,

před nimiž každý v lsti jest děcko malé.

</section>

<section>

Že ten mne slyší? Právě, to má píle,

snad bude dobře, vzpomene-li sobě,

co pravý duch mi odhalil té chvíle.

</section>

<section>

Zřím tvého vnuka, který v příští době

v tom kraji lovcem vlků těch se stane

u řeky zlé, a prchnou před ním v mdlobě:

</section>

<section>

Za živa prodá maso jich, a štvané

jak stará šelma potom všecky zdáví,

čím život mnohých a čest jeho splane.

</section>

<section>

Pak pokrvácen smutný ten les tmavý

on opustí, jenž tak zpustošen bude,

let tisíc škodu tu že nenapraví.“ —

</section>

<section>

Jak při proroctví neštěstí, jež bude,

tvář toho, který slyší je, se stmívá,

že, odkud zhouba jde, naslouchá všude;

</section>

<section>

Tak zřel jsem duši, poslouchání chtivá

jež stála tu, kterak se smutkem kryla,

když slyšela tu píseň, již on zpívá.

</section>

<section>

Tvář onoho, řeč toho zasmušilá

po jejich jmenech zvědavost mou nítí,

s mou otázkou tož prosba v spolku byla.

</section>

<section>

— „Ty žádáš a já ochoten mám býti,“

děl duch, jenž nejdřív se mnou mluvil, znovu,

„co skrýváš tak sám, tobě odhaliti?

</section>

<section>

Leč pro milost, jíž pláš, chci tvému slovu

být povolným a nelakomit řečí,

věz tedy: Guido del Duca se zovu.

</section>

<section>

Tak závistí jsem zahořel, že něčí

když zrak jsem viděl zanícený plesem,

mé sesinání nemohlo být větší.

</section>

<section>

Ze setby své tu slámu teď žnu s děsem.

Ó lidstvo, rci, proč s takou horlivostí,

kde nelze druhem býti, srdce nesem?!

</section>

<section>

Ten Rinier jest, k slávě, věhlasnosti

dům da Calboli přived’, jeho jménu

víc žádný dědic nebyl roven ctností.

</section>

<section>

Od hor až k Po, a od moře až k Rénu

ty statky, pravdě jež i slasti slouží,

tam nejen jeho vzaty byly kmenu;

</section>

<section>

Že, kam jen tyto hranice se dlouží,

vše divě bují jedovatým býlím

jež vymýtiti, pozdě mysl touží.

</section>

<section>

Kde Mainardi je teď s Liciem milým,

kde Guido z Carpigna je s Traversarem?

Ó lidé bastardů, jak pro to kvílím!

</section>

<section>

Kdy v Bologni vzplá Fabbro v lesku starém,

ve Faenze di Fosco Bernardino,

na slabém stonku prut nestižen zmarem?

</section>

<section>

Když lkám, Toskánský, buď mi odpuštíno,

mé mysli ožil zas Guido de Prata,

i, jenž s námi žil, d’Azzo Ugolino;

</section>

<section>

Tignosem s druhy mysl má jest jata;

dům Anastagi, kde dům Traversara?

Je stihla všecky ctných dědiců ztráta.

</section>

<section>

Ó rytíři, ó paní v květu jara,

ó dvornosti a lásky plesy, žaly!

Teď všady v srdcích pouze zloba hárá.

</section>

<section>

Ó Brettinoro, proč neprcháš v dáli,

když kmen tvůj prch a lidé na útěku

jsou v strachu, zlými že by též se stali!

</section>

<section>

Vymírá Bagnacaval k svému vděku,

a Castrocaro s Coniem k své zkáze

zas rodí syny k hanbě svého věku.

</section>

<section>

Paganů ďas-li pojde, bude blaze,

však nikdy tak, by lidské pomlouvání

s ctným jménem jejich bylo v rovnováze.

</section>

<section>

Nic, Ugolino z Fantoli, nebrání

tvé slávě, nebo že by tvoje jméno

kdos zatemniti mohl, není zdání.

</section>

<section>

Však dál jdi, Toskánský, neb moje věno

teď spíše pláč jest nežli hovoření,

tak srdce mé tou řečí zasmušeno.“ —

</section>

<section>

My věděli, že naše odcházení

ty drahé duše slyšely a pravou

že cestou šli jsme, dlely ve mlčení.

</section>

<section>

Dál sami drahou šli jsme namáhavou,

když zazněl hlas, jenž v sluch mi šleh’, jak v zraku

blesk šlehá, jenž vzduch dělí ryhou žhavou.

</section>

<section>

Kdo uzří, zabije mne bez rozpaku!

a znik’ jak hrom, jenž dozní rychlým zvukem

a rychle prchá, jak byl vytrysk’ z mraků.

</section>

<section>

S tím sotva sluch když spřátelil se hlukem,

zas jiný hlas tak zaburácel v hřmění

jak hrom, jenž zní ráz na ráz divým hukem.

</section>

<section>

Jsem Aglauros změněná na kamení!

Bych blíže k Básníku se stulil spátky,

ne k předu, zpět jsem učinil krok v chvění.

</section>

<section>

Vln vzdušných povrch byl již kolem hladký,

on ke mně děl: „Toť tuhá uzda jesti,

jež měla by váš rozum krotit vratký,

</section>

<section>

Však po vnadidle lapáte a v pěsti

vrah starý udicí vás chytí slepé,

zdar uzda s výstrahou vám nemůž’ nésti,

</section>

<section>

Vás nebe volá, krásy velkolepé

vám, jak se točí, stále ukazuje,

však zrak váš hledá zem a proto tepe

</section>

<section>

Vás Ten, jenž liší vše a pozoruje.“ —

</section>
