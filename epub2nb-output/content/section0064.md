---
contentType: poetry
---

<section>

### Zpěv dvacátý šestý

Druh za druhem když touto šli jsme strání

po kraji, kde mi vůdce častěj’ říkal:

— „Jdi za mnou, z mého kořisť varování! —“

</section>

<section>

Na pravé straně slunce svit mi vnikal

a září západního nebe celý

kraj v bělost měnil, z něho modro svlíkal.

</section>

<section>

Žár žhavější byl, kam stín můj pad’ ztmělý,

což podivením duše naplnilo,

jež jdouce, jak jsem viděl, na to zřely.

</section>

<section>

Jich divení se v hovor rozvlnilo,

a druhu druh začínal šepotati:

„Nezdá se, by to stinné tělo bylo.“ —

</section>

<section>

Pak blíže, jak to mohli udělati,

šli ke mně jedni, stále pozorlivi,

by nevkročili, kde přestal žár pláti.

</section>

<section>

— „Ty, který ne snad z lenosti jdeš snivý,

leč z úcty za druhými dále vzadu,

mluv, žízeň pálí mne a plamen divý.

</section>

<section>

Ne pouze sám jsem zvědav na tvou radu,

my všichni po ní pachtíme se více

než Ind a Mouřenín po vody chladu.

</section>

<section>

Rci, proč jsi stěnou, na niž padajíce

paprsky slunce lámou se, jak v sítě

bys nepad’ smrti, nezřel’s v její líce? —“

</section>

<section>

Tak jeden mluvil a já chtěl mu hbitě

vše zjevit; novinka však jiná věru

mé všecky smysly jala okamžitě.

</section>

<section>

Tlum stínů zřel jsem, v opačném jenž směru

než tito šel, jim naproti šel žárem,

ký div, že k nim se s podivem svým beru!

</section>

<section>

A v chvatu jak se potkali pár s párem,

tu líbali se, krátké políbení,

a dále zmizeli ve chvatu starém.

</section>

<section>

Tak v mraveništi hnědém u hemžení

druh k druhu strčí hubu a v tom ptá se,

kam jde a jak se má. Po pozdravení

</section>

<section>

Tom vlídném každá tlupa v krátkém čase

při prvním kroku začla volat silně

až do umdlení znova, zas a zase.

</section>

<section>

Ti: „Sodoma, Gomorrha,“ lkali pilně

a druzí: „Vlezla Pasife do krávy,

by s býkem mohla souložiti vilně.“

</section>

<section>

A jeřábů jak různé letí davy

ty k poušti, k Rifejským ty horám pílí,

těm zima překáží, těm úpal žhavý:

</section>

<section>

Tak davy tento úděl tady sdílí,

ty jdou, ty mizí stálém ve volání,

jež sluší jim, v té první písni kvílí.

</section>

<section>

Ty, které měly dříve ke mně přání,

teď přišly zas a pozorností vzňaté

na řeč mou oči měly bez ustání.

</section>

<section>

Já touhu jejich zřel již po dvakráte

a začal: „Duše, které poklid svatý

ať kdykoliv již pojištěný máte,

</section>

<section>

Ne zralých, ni nezralých údů ztráty

jsem dočkal se, neb s vlastními tu stojím,

mám krev a údy mé jsou svaly spjaty,

</section>

<section>

Že výše jdu, k vašemu krok svůj pojím,

bych nebyl v tmách, je zásluha tam ženy,

tou vaším světem kráčím s tělem svojím.

</section>

<section>

Leč touhy žár když má být zkonejšený

a nebes kruh být vaším, veletoky

jenž lásky proudí nejvýš rozpřažený:

</section>

<section>

Mně rcete, bych tím naplnil své sloky,

kdo vy jste a též kdo je tlupa ona,

jež za vašimi odchází tam boky?“ —

</section>

<section>

Nejinak horal ve úžasu tona

se diví, kol se plaše rozhlížeje,

když poprv cestu městem velkým koná:

</section>

<section>

Tak dělal každý na mne obličeje;

leč jakmile se pozbavili bázně,

jež v srdcích ctných dřív ztiší se a skreje,

</section>

<section>

Ten začal, jenž mne prosil: — „Z naší kázně,

ty blahý, který ku lepšímu žití

vzor bereš sobě na těch březích strázně,

</section>

<section>

Lid, který viděl’s dále od nás jíti,

se prohřešil tím, proč v průvodu slávy

křik’ královna! kdys Caesar slyšel zníti.

</section>

<section>

Křičíce Sodoma dál pílí davy

předhůzky dělajíce sobě samy

a studem žár svůj zvětšují zde žhavý.

</section>

<section>

Hřích hermafroditů byl mezi námi,

že lidském nežili jsme po zákonu

jak zvěř zkájíce vášně svojí plamy.

</section>

<section>

Nám k hanbě, když tu odcházíme v shonu,

zní jméno té, jež zvířetem se stala

v dřevěné krávě lásky při výkonu.

</section>

<section>

Znáš nyní, jaká vina sem nás hnala,

či chceš snad ještě naše jména znáti,

jich nepoznáš, je chvíle k tomu malá.

</section>

<section>

Co na mně, chci tvé prosbě průchod dáti,

jsem Guido Guinicelli a již nyní

se čistím, před smrtí se začav káti.

</section>

<section>

Jak při Lykurga smutku druhdy syni

se těšili, když matku zřeli znova,

tak duše má, až na ten plamen, činí,

</section>

<section>

Když slyšel jsem z úst jeho tato slova,

z úst svého otce, lepších všech, již pěli

zpěv lásky, jenž tak velké kouzlo chová:

</section>

<section>

A neslyše, bez slova zmámen celý

jsem chvíli šel a na něho se díval,

blíž nemoha, neb kol se žáry rděly.

</section>

<section>

Když nasycen můj pohled odpočíval,

tu k službě jeho nabíd’ jsem se cele

svou přísahou, jíž víru vždy jsem vlíval.

</section>

<section>

On pravil: — „Také stopy ve mně skvělé

ty necháváš vším, co s tvých retů kane,

že nezhltí to Lethy vlny ztmělé.

</section>

<section>

Však pravdou-li, co s retů tobě vane,

tož pověz, proč tak v pohledu a řeči

tvé srdce přízní velkou ke mně plane?“ —

</section>

<section>

Já odvětil: — „Tvé sladké písně, věci

a nový pokud bude způsob psaní,

nám všem se něhou vždy a kouzlem vděčí. —“

</section>

<section>

— „Ó bratře,“ děl (a jeho prst se sklání

k jednomu druhu, jenž před námi spěje):

„Byl věčí v rodné mluvy ovládání,

</section>

<section>

On písněmi i romány se skvěje

nad ostatními a nech hlupce býti,

jenž tomu z Lemosi snad více přeje.

</section>

<section>

Nad pravdu výše pověst oceniti

jich bývá zvyk a úsudek svůj staví

bez pojmu o kráse a jejím bytí.

</section>

<section>

Tak Guittone byl dávno mužem slávy,

jej každý chválil od jiných to slyše,

až nyní o něm soud zvítězil pravý.

</section>

<section>

Když ale přijíti smíš v nebes výše,

v ten konvent, jehož Kristus svrchovaný

je opatem, tu pomodli se tiše

</section>

<section>

Ty za mne „otčenáš“ u nebes brány,

ó modli se, jak toho třeba tady,

kde více není duch náš hříchem štvaný —!“

</section>

<section>

Pak, druhému by popřál místa z řady

mu nejbližší, hned zmizel ve plamenu,

jak ryba na dno rychlými vln spády.

</section>

<section>

Já trochu blíže k tomuto se ženu

a pravím, kterak pěkné přivítání

si přání, znát ho, chystá jeho jmenu.

</section>

<section>

On ochotně v to dal se rozmlouvání:

„Tan m’ abelis vostre cortes deman

qu’ ieu non puesc ni-m vueil a vos cobrire.

</section>

<section>

Ieu sui Arnaut, que plor e vai cantan,

car, sitot vei la passada folor,

ieu vei jausen lo jorn, qu’ esper, denan.

</section>

<section>

Ara vos prec per aquella valor

que us quida al som de l’ escalina,

sovegna vos a temps de ma dolor.“

</section>

<section>

By očistil se, skryl se v ohně plání.

</section>
