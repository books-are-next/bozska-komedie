---
contentType: prose
---

<section>

### Zpěv šestnáctý

Tma pekel a noc světla oloupená,

kdy nebem hvězdná záře nezaplála,

a obloha kdy nejvíc zatažena,

</section>

<section>

V tak hustý závoj zrak můj sotva jala,

a nepříjemná byla mému citu,

jak dým, v němž krajina zde celá stála,

</section>

<section>

Zrak otevřít jsem nemoh’ světla svitu;

tož průvodce můj věrný, cesty znalý,

blíž kroče, rámě dal mi ve soucitu.

</section>

<section>

Jak slepec za svým vůdcem kráčí v dáli,

by nezabloudil, nenarazil čelem

na věci, jež by snadno smrt mu daly:

</section>

<section>

Tak já jsem kráčel v hustém vzduchu stmělém

za vůdcem, jenž děl: „Měj se na pozoru,

bys nevzdálil se někde v kroku smělém.“ —

</section>

<section>

Já slyšel hlasy zníti; lkaly v sboru

ku Beránku, jenž všecky viny snímá,

o soucit, mír a zkojení všech sporů.

</section>

<section>

Ó Agnus dei takto rtoma svýma

počínal každý v písni stejnohlasé,

já zřel, jak všecky svorný souhlas jímá.

</section>

<section>

„Jsou, mistře, stíny to?“ já ptal se v žase,

a ke mně on: „Tak jesti, kterak hádáš,

a hněvu uzel rozvázat jdou k spáse.

</section>

<section>

Leč kdo jsi ty, jenž sem v náš kouř se vkrádáš,

máš smělost o nás tak zde rozumovat,

že zdá se, čas že podle kalend spřádáš?“ —

</section>

<section>

Hlas jeden zněl tak. „Hleď se dotazovat,“

děl mistr, „odpověz mu, ať ti poví,

kde možno po té straně vystupovat.“ —

</section>

<section>

A já: „Ó tvore, jenž v háv oděn nový

chceš k Tvůrci přijít, jestli půjdeš se mnou,

jen zázrak tady poznáš mými slovy.“ —

</section>

<section>

„Kam smím,tam půjdu,“ v odpověď dal jemnou,

„sluch, příteli, nás vždycky k sobě pojí,

byť zraku dým byl třeba clonou temnou.“

</section>

<section>

„Já s těmi svazky,“ začal jsem řeč svoji,

„jež zdere smrt, sem přicházím jda k výši,

já prošel, pekla hrůzy kde se rojí.

</section>

<section>

A v Boha milosti když takto dýši,

že uzříti smím jeho dvůr tak skvělý,

a způsobem, jenž ode všech se liší,

</section>

<section>

Mně netaj, kdos byl, než dech smrti smělý

tě zasáh’, rci, jdu dobře ku přechodu,

neb výrok tvůj náš bude vůdce bdělý.“ —

</section>

<section>

„Já Marco slul jsem z Lombardského rodu,

svět znal jsem a ctnost pěstil nejvíc v žití,

po které mířit nese teď jen škodu.

</section>

<section>

Jdeš pravou cestou, chceš-li vystoupiti.“

Tak děl a připojil: „Já tebe žádám,

až dojdeš tam, se za mne přimluviti.“ —

</section>

<section>

A já: „Zde svoji přísahu ti skládám,

že učiním, co chceš, leč pochybností,

než rozluští se tady, v mdlobu padám.

</section>

<section>

Dřív prostá, nyní tvojí výmluvností

jest dvojí, neb mi zřejmý důkaz dává,

že všechno, co jsem slyšel, pravdu hostí.

</section>

<section>

Svět ctnosti zbaven, jak zní tvoje zpráva,

jest na všech stranách pouze zloba lítá,

kam pohledneš jen, bujet neustává.

</section>

<section>

Leč prosím, kéž z tvé řeči zkázy svítá

mně příčina, ať mohu jiným říci,

ten na vrub nebi ji, ten zemi čítá.“ —

</section>

<section>

Vzdech hlubý v hlasné „ach“ se stupňující

on vydal a pak na to pravil: „Druhu,

svět slepý jest, ty z něho putující;

</section>

<section>

Vy žijící pak všecku tíž svých sluhů

jen nebi za hřích kladete, jak spěti

by muselo vše podle jeho kruhu.

</section>

<section>

Byť bylo tak, svobodné vůle vznětí

by nebylo; pak spravedlivo není,

že dobru ples, kvil zlu jest ve zápětí.

</section>

<section>

Pohnutku dává ovšem nebe chtění,

leč všemu ne, a bych i pravil všemu,

vám dáno k zlu i dobru osvícení.

</section>

<section>

A vůle svobodná pak duchu mdlému,

když s nebem první půtky překonala,

se dobře živená vzpře hnutí zlému.

</section>

<section>

Vás volné síla větší ve jho jala

a lepší příroda, ta ve vás tvoří

tu duši, kterou nebi nepodala.

</section>

<section>

Když z pravé cesty svět se v bludy noří,

jen vaše hruď je těchto bludů vlastí,

tě poučit, v tom chci tobě být zoří.

</section>

<section>

Neb z ruky Toho, jenž zří na ni v slasti,

než stvořena jest, jako dítě pravé,

jež laškuje, ať v smíchu nebo v strasti,

</section>

<section>

Jde lidská duše v prostotě své hravé,

nic nezná, z Tvůrce veselého dlaně

se vrací, kde jí plesy kynou smavé.

</section>

<section>

Prv malý ples jí stačí, který planě

ji láká dál, jde za ním neustále,

když neřídí ji uzda odhodlaně.

</section>

<section>

Tím nutnost zákona i nutnost krále,

jenž aspoň pravého by města věže

moh’ rozeznat, je zjevna. Spějme dále!

</section>

<section>

Jsou zákony, leč pověz, kdo jich střeže?

Ni jeden! Pastýř, který v čele kráčí,

jest jednokopytník, ač žvýká v leže.

</section>

<section>

Když zástup tedy zří, že vůdce tlačí

se k dobru, jež on sám chce, jím se živí,

víc nežádá, to jemu právě stačí.

</section>

<section>

Tím jasně poznáváš, že původ živý

všech hříchů spočívá ve správě špatné,

ne v přírodě, již viní soud váš křivý.

</section>

<section>

Řím, v světě město všeho dobra statné,

kdys mělo dvojí Slunce, světské pouti

i cestě k Bohu stejným světlem platné.

</section>

<section>

Muselo jedno druhým uhasnouti;

meč k berle pastýřské se nyní pojí,

čímž obé nikam nemůže se hnouti.

</section>

<section>

Neb jedno druhého se málo bojí,

mně nevěříš-li, ó tu viz jen klasy,

neb símě jméno rostlině dá svojí.

</section>

<section>

Kde s Adiží Pad teče, dlouhé časy

ctnost kvetla rytířská se statečností,

než Fridrichův svár zved’ tam sporné hlasy:

</section>

<section>

Teď můž’ tam projít každý bez starostí,

kdo ze studu se pouze tomu brání,

by nesetkal se s dobrých společností.

</section>

<section>

Tři starci žijí tam jak pokárání

starého času nové době, hosty

by k sobě vzal je Bůh, jest jejich přání.

</section>

<section>

Currado da Pallazzo ctností skvosty

je Gherardo znám i da Castel, spíše

po francouzsku já řeknu „Lombard prostý“.

</section>

<section>

Nuž vyznej, římská Církev v svojí pýše

že břímě své i sebe poskvrnila

tvou dvojí vládou v kal padnuvší s výše.“ —

</section>

<section>

„Tvá ústa, Marco, dobře hovořila,

teď teprv poznávám, proč děti Levi

kdys boží moudrost statků vydědila.

</section>

<section>

Leč jaký Gherard, ať tvá moudrost zjeví,

zbyl tam jak pomník lidu vyhaslého,

jak výtka v času zdivočelých hněvy?“ —

</section>

<section>

„Buď zkoušíš mne, neb klameš mne dle všeho,

děl, dobrého Gherarda nechtě znáti,

ač řečí z lidu zdáš se Toskánského.

</section>

<section>

Já nevím, jiným jménem jak ho zváti,

jen leda podle dcery jeho Gaje;

leč s Bohem! dál mi nelze víc se bráti.

</section>

<section>

Viz, denní zář jak hustým kouřem hraje

a svítí tamo, k spěchu čas mám krátký,

než Anděl přijde, jenž ty střeží kraje.“ —

</section>

<section>

Mne slyšet nechtěl a se vrátil zpátky.

</section>
