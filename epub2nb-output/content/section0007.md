---
contentType: poetry
---

<section>

### Zpěv třetí

Mnou vchází se do města věčné strasti,

mnou vchází se v bol, který nemá rána,

mnou vchází se do zatracenců vlasti.

</section>

<section>

Hlas spravednosti pohnul světu Pána;

moc boží sklenula mé brány stinné

a s první láskou moudrost svrchovaná.

</section>

<section>

Před vznikem mým nebyly věci jiné,

jen věčné vyjma, já též věčně stojím;

nech naděje, čí noha sem se šine!

</section>

<section>

Ta slova barvou tmavou očím mojim

se objevila nad portálem vryta;

dím: „Mistře, slov těch smyslu já se bojím."

</section>

<section>

On, jemuž hrůza pekla není skryta,

dí: „Každou pochybnost zde nechat sluší,

zhyň každá podlost, jež tvým srdcem zmítá.

</section>

<section>

Jsme tam, kde děl jsem. snad tvá mysl tuší,

kde zatracených uzříš smutné davy,

jimž zmizelo poznání dobro v duši."

</section>

<section>

Svou ruku vkládá v mou, co toto praví:

tvář jeho jasná sílila mne v mdlobě —

a již mne vpustil v tajů jícen tmavý.

</section>

<section>

Zde vzdechy, nářky, pláče, tmou jak v hrobě

se ozývaly v bezehvězdném vzduchu,

že pláčem vlhly moje oči obě.

</section>

<section>

Tu různé řeči zněly k mému uchu,

vzdech bolesti a hněvu drzé láni,

skřek drsný, rukou tlesk, až děsno sluchu,

</section>

<section>

Hřmot činily tam, který bez ustání

ve vzduchu, který nezná barvy, krouží

jak písku změť, jejž vírný vítr shání.

</section>

<section>

Já, jehož skráň se v závrati tůň hrouží,

dím: „Mistře, jaký pláč to slyším lkavý?

A jaký lid zde krutá bolest souží?"

</section>

<section>

A ke mně on: „Tak bědně zde čas tráví

těch podlé duše, již lhostejní k všemu

bez hanby žili jako beze slávy.

</section>

<section>

Ti přimíšeni jsou zde k sboru zlému

těch andělů, již pouze žili sobě,

ni vzdorní Bohu, aniž věrní jemu.

</section>

<section>

Ráj odměnou být nemoh' jejich mdlobě,

hloub jícnů svých jim peklo zapovídá,

by vinníkům tam nesloužili k zdobě."

</section>

<section>

I dím: „Ó Mistře, pověz, jaká bída

je k pláči nutí, v kterém těžce hynou?"

„To krátce poslyš." on mně odpovídá.

</section>

<section>

„Ni na smrt nemohou mít naděj línou,

jich slepý život tak je v ceně malé,

že závidí všem každou účast jinou.

</section>

<section>

Na světě stopy nenechali k chvále,

k nim soucit, spravednost se nechce znáti.

Dost o nich slov, ty viz je a pojď dále!" —

</section>

<section>

A tu jsem uzřel, maje v před se bráti,

jak rychlým vírem korouhev se chvěla,

jak nechtěla by ani chvilku státi.

</section>

<section>

A za ní dlouhá řada lidí spěla,

že nevěřil bych, tolik lidských synů

že během světa smrt by skosit měla.

</section>

<section>

Tvář mnohých známých v davu těchto stínů

jsem poznal a zvlášť toho mezi nimi,

jenž zbabělostí zřek' se velkých činů.

</section>

<section>

Tu pochopil jsem jasně, mezi zlými

že octnul jsem se, již se nelíbili

ni Bohu, ani ďáblu skutky svými.

</section>

<section>

I tehdáž mrtví byvše, dokud žili,

šli nazí teď, od vos a střečků roje

v hon štváni a pícháni v každé chvíli.

</section>

<section>

Jim přes obličej tekly krve zdroje,

a u nohou s jich slzami se slily,

na nichž hmyz hnusný skájel choutky svoje.

</section>

<section>

A jak můj zrak se k jiným věcem chýlí,

u velké řeky lid zřím v davu statném

i dím: „Mé touze pozvol, mistře milý!

</section>

<section>

Ať zvím kdo jsou, již touží v kroku chvatném,

a ku převozu co je nutí valem,

jak rozeznává zrak můj v světle matném?"

</section>

<section>

A ke mně on: „Vše poznáš v čase malém,

až k Acheronta smutným břehům stočí

se naše pouť, ty jediným jsou žalem."

</section>

<section>

Tu zastyděv se hned jsem sklopil oči

ve strachu, řeč má že mu klidu nedá,

byl tichý jsem až k řece; však tu zočí

</section>

<section>

Mé oko, z proudu kterak loď se zvedá,

v ní stařec stál, vlas zbělelo mu stáří,

i vzkřikl na nás: „Hříšné duše, běda!

</section>

<section>

Vám nebe dostihnout, se nepodaří,

já převezu vás k břehům věčné hrůzy,

v tmy propasti, kde s ledem žár se sváří.

</section>

<section>

Ty ale kliď se, mrtví jsou zde druzí,

ty živá duše, jinde zkoušej štěstí!" -

Však pozoruje, že se nemám k chůzi,

</section>

<section>

Děl: „Jiná cesta, jiný přístav jesti

a jiný přívoz k tvému putování,

loď mnohem lehčí též tě musí nésti."

</section>

<section>

A vůdce k němu: „Charone, nech lání,

tak chtějí tam, kde mohou to, co chtějí,

zde zbytečné jest další vyptávání!"

</section>

<section>

Tu tvář převozník kalném na ručeji

hned zjasnil, na níž vous se vlní zšedlý,

kde oči se mu v rudých kolách stkvějí.

</section>

<section>

Leč nahé dnše mdlé, jak jen ho shledly,

a jeho drsný rozkaz uslyšely,

hned zuby skřípaly a strachem bledly.

</section>

<section>

Na svoje rodiče, na Boha klely,

na místo, čas, na símě svého rodu,

na zrození své i svůj život celý.

</section>

<section>

A pak se v pláči brali k tomu brodu

na bědný břeh, kam každý přijít musí,

kdo nepřived' své srdce s Bohem v shodu.

</section>

<section>

A démon Charon, v očích uhlí kusy,

jim neustává kývat, je v loď hnáti,

kdo opozdí se, veslo jeho zkusí.

</section>

<section>

Jak pozdě na podzim, kdy zvolna tratí

se list za listem s uschlé ratolesti,

až celou zdobu svou strom zemi vrátí:

</section>

<section>

Tak zřel jsem k břehu onomu se nésti

zlý Adama rod, jako klamnou písní

se na čihadlo ptáci dají svésti.

</section>

<section>

Hle, táhnou zvolna ve vln rmutné třísni

a než vystoupí na druhý břeh tmavý,

již nová tlupa na břehu se tísní.

</section>

<section>

„Můj synu," vlídně mistr ke mně praví,

„již v hněvu Boha zemrou zatvrzeni,

těch z každé země sem se sejdou davy.

</section>

<section>

A všichni k převozu jsou připraveni,

neb tak je žene spravedlnost Páně,

že strach před zhoubou v touhu po ní mění.

</section>

<section>

K té dobrá duše nezabloudí bráně;

teď pochopíš, proč Charon dřív lál tobě,

a poznáš nyní, co jest v jeho haně."

</section>

<section>

To dořekl a černá zem v té době

tak mocně třásla se, že v ustrnutí

i při vzpomínce chvím se v potu, v mdlobě.

</section>

<section>

Zem slzí plna vichr k letu nutí,

a rudým světlem mihnul se blesk děsný,

že ztuhlo ve mně každé smyslu hnutí;

</section>

<section>

I padl jsem jak ten, jenž padá ve sny.

</section>
