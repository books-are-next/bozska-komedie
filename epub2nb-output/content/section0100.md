---
{}
---

### Zpěv dvacátý devátý

Tak dlouho, co Latony děti obě,

to ve váze, a to v beranu dřímá,

pás obzoru si tvoří v jedné době,

Jsou v rovnováze, v níž je zenit třímá,

až k chvíli, obě když sfér proměnění

je zhostí pásu toho, jenž je jímá;

Tak s tváří, s níž hrál úsměv, v zamlčení

má Beatrice stála k tomu bodu,

jenž přemoh mne, své obraceje zření.

I začla: „Pochyb tvojich já chci brodu

se dotýkat, jak chceš, já dávno zřela

tam ubi s quando kde vždy splývá v shodu.

Ne, sama že by zbohatnouti chtěla,

což nemožno, leč aby záře její

v svém odlesku „já trvám“ říci směla

Bez mezí všech a časů nad peřejí

se věčná láska podle vlastní chuti

ve nových lásek objevila reji.

A neležela dříve ve strnutí,

neb žádné „před“ a „po“ nemělo vlání,

jímž nad vodami vzplálo tvorčí hnutí.

Tvar s látkou celý, čistý v objímání,

tak vyšly k stvoření, jež beze vady

jak třístruný luk trojím šípem raní.

Jak jantarem, křišťálem a sklem všady

se mihne paprsk, tak že není chvíle

od blesknutí až k mžiku, když je tady:

Tak z Pána trysklo světlo v trojí síle

a stejně vjelo ve všech tvorů sbory

při východu svém stejně, bez rozdíle.

Se substancemi řád pronik‘ vše tvory

co úděl jich; jímž cílem činnost čistá,

ty vršky staly se a všechněch vzory.

Máť čirá potence nejnižší místa,

potence s činem ta ve středu stojí

ve svazku, jehož pevnost vždy jest jistá.

Že prošly věky, Jeronym ve svojí

vám v knize psal, a kde andělé byli

dřív nežli svět váš stvořen v světla roji.

Však onou pravdou mnohé stránky kryli

svatého ducha vyznavači praví,

ty poznáš je, když zrak tvůj tam se schýlí.

A částečně juž rozum ti to praví,

jenž nedopustí, by motoři světa

být mohli, než on proměněn v stav pravý.

Víš, kterak kde a kdy ta duchů četa

se zrodila, tak ve štěp přání tvého

juž trojím květem vysvětlení zkvetá.

A nepřijdeš do čísla dvacátého,

byťs rychle počítal, andělů řada

co pobouřila živly světa všeho.

Čásť zůstala a umění to ráda

pak započla, jež vidíš, blahem vzňata,

že kroužiti tak nikdy neodkládá.

A původ pádu pýcha byla klatá,

jíž hřešil onen, jehož drtí tíha,

jak viděls, všeho světa vrchovatá.

Ti skromní byli, jichž řád se tu mihá,

ti cítili, že dobroty jsou dílo,

jíž otevřena moudrosti jim kniha.

Tož nebe zraky jejich povýšilo

svou milostí a zásluhou jich spolu

a plnou, pevnou vůli do nich vlilo.

Máš jistý být, ne v pochybnosti bolu,

že zásluhou jest milost obdržeti

jen láska ochotná když při tom stolu.

O svatém tomto sboru přemýšleti

dost můžeš nyní, pakli moje zvěsti

jak sluší se, ti budou v mysli tkvěti.

Leč na zemi že v školách zvykem jesti

vás učit, andělé že vůli mají,

že chápou, vzpomínají, s pravdy trestí

Chci seznámiť tě, již tam vykládají,

a při tom matou, takže v blud se řítí,

když falešně ty věci pojímají.

Ti tvorové, jenž z boha radost cítí,

ti nikdy neodvrátili svých tváří

od něho, před nímž nemůž se nic skrýti.

A proto stále boha tvář jim září,

nic nemate je, proto vzpomínání,

jim netřeba, v němž myšlénky se sváří.

Tak lidé na zemi, vy bdíte v spaní,

teď věříte, teď ne, že pravdu díte,

však v tom jest viny víc a studu plání.

Vy jednou stezkou více nekráčíte

v svém bádání, tak zdáni vás unáší

a láska k němu, jemuž otročíte.

Leč s menší nevolí tu chybu vaši

zde snášejí, než písmo v zlobě svojí

když lidé soudí, neřest na něm páší.

To nikdo neví, co to krve stojí,

je síti světem, jak jest milý bohu,

kdo pokorně s ním sblíží se a spojí.

Po zdání každý obrací svou vlohu,

a po vynálezech, jež vaši knězí

pak místo víry káží v zdobném slohu.

Že měsíc zpátky šel, ten s tím k vám běží,

při smrti Krista, že se níže šinul,

čímž slunce k zemi proniklo jen stěží.

Ten, jeho jas že ze sebe sám zhynul,

čím Španěly jak Židy tak i Indy

tmy jedné plášť do záhybů svých vinul.

Míň ve Florencii jest Lapi s Bindi,

co za rok takých pohádek se stkává

a s kazatelen hlásá víc než jindy;

Že ovčiček dav pravdu nepoznává

a větrem krmen navrací se v stáje,

že slepí jsou, omluva není pravá.

A Kristus neřek: Jděte, kažte báje

a frašky, druhdy sboru učedníků,

spíš dal jim základ, z něhož pravda plaje.

A tato zněla z jeho úst, že v mžiku

by víru vznítili ve kruté seči

meč udělali z písma si a píku.

Teď káží se jen žerty, prázdné řeči,

jen k vůli smíchu kapuc nadýmá se,

to dostačí a všem to k duhu svědčí.

Leč taký pták tam hnízdí v její řase,

že kdyby lid jej zřel, by poznal záhy

ty odpustky, jichž nyní domáhá se.

Tím hloupost všecky překročila prahy,

tak beze svědků a bez zkoušky nyní

vše každý věří, ve své víře blahý.

Tím Antonín své prase krmí, jiní

pak věru, jenž jsou horší nad prasata,

jenž mincí falešnou všem škodu činí.

Leč naše řeč jest příliš rozepjata;

tož obrat oči nyní k cestě přímé,

by času, cesty nebyla nám ztráta.

Ten andělský sbor, který tady zříme,

ten roste počtem, tak že řeči není

ni rozumu, jež taký počet jíme.

A v Danieli pakli na zjevení

zrak obrátíš, pak poznáš počet stálý

se kryje v tisíců těch rozvlnění.

Žár prasvětla, jímž všecky v jasu vzplály,

tak jimi pojímán jest tolikráte

co lesklých tvarů s nimiž tam se valí.

A příchylnost že, přijímání svaté,

se síle přispůsobí, lásky štěstí

v nich různé plá, zde víc, zde vlažněj vzňaté.

Před tebou vznešenost a rozsah jesti

té síly, zrcadel jež tolik sobě

si stvořila, by byla její zvěstí,

Vsak v sobě zůstává jak v první době.“
