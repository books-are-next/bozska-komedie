---
contentType: prose
---

<section>

### Zpěv třicátý první

Tak tedy v tvaru bílé, zářné růže

mně zjevila se armáda ta svatá,

již krví Kristus snoubil sobě úže.

</section>

<section>

Leč tlupa, která v letu blahem vzňatá

zříc pěje slávu toho, který nítí

v ní láska s dobrotou, jež vrchovatá,

</section>

<section>

Jak hučící roj včel pospíchá v kvítí,

ten pelem obtížit se hledá práci,

a ten se opět v sladké dílo řítí,

</section>

<section>

Tak v obrovské té květině se ztrácí,

již tolik listů zdobí a pak spěje

zpět lásky svojí věčné ku paláci.

</section>

<section>

Na tváři všem se živý oheň chvěje,

pár křídel zlatých, vše pak jiné bílé,

že v kráse také sníh se nezaskvěje.

</section>

<section>

Od stupně k stopni v květině to čile

jak nesli se, mír s žárem roznášeli,

je nabyli u nejvyššího cíle.

</section>

<section>

Leč tíseň perutí, jež hol se chvěly,

tož mezi květem, mezi nebes výši

ta zření netlumila ni lesk skvělý.

</section>

<section>

Neb svaté světlo všehomíra říší

vše proniká, jak zásluha kde kyne,

že v odpor jemu pranic nepřispíší.

</section>

<section>

Ta obec v tiši jisté, pohostinné

tak plna starých jako nových tvorů.

svůj zrak i lásku v jediný bod šine.

</section>

<section>

Ó trojí světlo! planouc v jejich zoru,

jež v jediné jen hvězdě všecky zkájí,

ó pohleď na náš život plný sporu!

</section>

<section>

Když barbaři, jenž doma jsou v tom kraji,

jejž Elice svou září denně jímá

ve víru za synem, jejž kochá v taji,

</section>

<section>

Se žasem třásli, hrdé stavby Říma,

když spatřili a Lateran, jenž čníval

nad všecka díla lidí; což já mdlýma

</section>

<section>

Jenž očima se nyní v božství díval,

zde lidskými jenž z času do věčnosti

a z Florencie v obec ctnou jsem splýval,

</section>

<section>

Ký úžas teprv duše moje hostí!

Ba, v tomto plesu, víru neviděti

a neslyšet mi bylo líbeznosti!

</section>

<section>

A jako poutník jme se rozhlížeti

po chrámu, k němuž za svým slibem kráčel,

a doufá, jak vše bude vyprávěti:

</section>

<section>

Tak světlem bloudě, jehož lesk mne smáčel,

já nechal po stupních své těkat zraky,

jichž let se k výši, dolu, kolem stáčel.

</section>

<section>

Já viděl tváře a v nich lásky znaky,

v nich cizí jas a vlastní usmívání

a posuňky, jež plné ctnoty taky.

</section>

<section>

Tvar celý ráje se juž znenadání

v mém oku objevil, jež těkající

se v žádnou částku pevně neuklání;

</section>

<section>

A proto s tužbou nově hárající

jsem obrátil se rychle k paní svojí,

by srovnala mé spory zápasící.

</section>

<section>

Kdos jiný odvetou mou touhu kojí;

já tušil Beatrici a zřel kmeta,

jenž stál tu v těchto oslavených kroji.

</section>

<section>

Po tváři jeho, v jeho zraku zkvétá

ples dobrotivý, posuňky měl vlídné

jak něžný otec. Hned s rtů mojich slétá:

</section>

<section>

„Kde jest má paní?“ v mysli málo klidné.

On: „Přání tvoje bych přivedl k cíli,

na jejím stojím místě, tvůj zrak zhlídne.

</section>

<section>

Když v kruhu třetím tvůj zrak dál se schýlí,

na stupni nejvyšším ji uzříš zase

na trůně, jejž jí cnosti ustrojily.“

</section>

<section>

Bez odvety juž můj zrak pozvedá se;

ji zřel jsem, korunu kol sebe měla,

z níž věčné paprsky se lily v jase.

</section>

<section>

Od končin, kde hřmí nejvíc, kdyby směla

se pohroužiti v moře zřítelnice,

až v bezdno, není vzdálenost ta celá;

</section>

<section>

Jak paní svou jsem v dáli zřel, ba více,

však nevadilo to, by obraz její

plál v neskaleném lesku v moje líce.

</section>

<section>

„O paní, kterou věčně svěží skvějí

se naděje mé květy k mému blahu,

jež nechalas své stopy v pekel reji,

</section>

<section>

Na všem, co viděl jsem na svojím tahu,

tvou dobrotou a mocí tvojí cnosti

a milosti tvé cítím božskou vláhu.

</section>

<section>

Já otrok tebou vznešen ku volnosti

všemožným spůsobem a každou tratí,

jež k cíli tomu síly měly dosti.

</section>

<section>

Ó nech mi dále štědrost svoji pláti,

by moje duše, která tebou zdráva,

k tvé zálibě se mohla těla vzdáti!“

</section>

<section>

Tak modlil jsem se, ona shovívavá

se na mne z dálky usmívati zdála;

k věčnému zdroji v tom juž v let se dává.

</section>

<section>

„By cesta tvá se cele dokonala,

děl svatý stařec, k tomu láska svatá

a prosba její mne sem povolala.

</section>

<section>

Po zahradě té ať tvůj pohled chvátá,

neb pohledem tím v další povzletnutí

ku bohu bude zornice tvá vzňatá.

</section>

<section>

A nebes královna, k níž v zaplanuti

já hořím zcela, milost dá nám svoji,

jsemť Bernard věrný v každičkém jí hnutí.

</section>

<section>

Jak z Chorvátska kdo přišel a teď stojí

a dívá se na Veroniku naši

přeslavnou a žár svůj přec neukojí,

</section>

<section>

Leč šeptá, před ním dokavád se vznáší,

„Ó pane Jezu Kriste, bože pravý,

tak tedy patřím v pravou tváři vaši?“

</section>

<section>

Tak bylo mně, když lásky oheň žhavý

jsem toho viděl, který v tomto žití

juž patřením mír nebe chutnal smavý.

</section>

<section>

„Ó synu milosti, hlas slyším zníti,

ten zdejší ples ti zůstane přec tajem,

když v bázni budeš oči dolů krýti.

</section>

<section>

Leč rozhlédni se v nejzažší kruh rájem,

až uzříš královnu na trůnu, tato

již říše poslouchá s tím celým krajem.“

</section>

<section>

Já oči zved, jak ráno jako zlato

čásť nebes, která ku východu leží,

plá nad onu, kde hasne slunce, jato

</section>

<section>

Mé oko světlem, (jak z údolí běží

se k vrcholu) bod na pokraji zřelo,

s nímž jiné řady zápasily stěží.

</section>

<section>

Jak tam, kde kolo vyjeti by mělo

tož vozu, který Faeton špatně vedl,

vzplá nebe více, co se kolem ztmělo:

</section>

<section>

Můj zrak tu míru oriflamu zhledl,

víc plála v středu, ale každým směrem

lesk její mírnil se a snivě bledl.

</section>

<section>

A k středu tomu, v křídel vzmachu sterém

já slavnostní zřel archandělů tísně,

z nich každý jiný žárem, křidel perem.

</section>

<section>

A skrze jejich hry a jejich písně

jsem viděl krásu, jak se usmívala

v ples svatým všem. Ó kdybych zvážil přísně

</section>

<section>

Svá slova všecka, by se vyrovnala

mé obraznosti, nemohl bych říci

ni nejmenší část vděků, v kterých plála.

</section>

<section>

Když Bernard zřel, mé oči pátrající

jak v plamen patří, ihned v tužbě vroucí

k ní obrátil též svoje plesající,

</section>

<section>

Čímž v patření mé více byly žhoucí.

</section>
