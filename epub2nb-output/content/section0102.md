---
contentType: prose
---

<section>

### Zpěv třicátý první

Tak tedy v tvaru bílé, zářné růže

mně zjevila se armáda ta svatá,

již krví Kristus snoubil sobě úže.

Leč tlupa, která v letu blahem vzňatá

zříc pěje slávu toho, který nítí

v ní láska s dobrotou, jež vrchovatá,

Jak hučící roj včel pospíchá v kvítí,

ten pelem obtížit se hledá práci,

a ten se opět v sladké dílo řítí,

Tak v obrovské té květině se ztrácí,

již tolik listů zdobí a pak spěje

zpět lásky svojí věčné ku paláci.

Na tváři všem se živý oheň chvěje,

pár křídel zlatých, vše pak jiné bílé,

že v kráse také sníh se nezaskvěje.

Od stupně k stopni v květině to čile

jak nesli se, mír s žárem roznášeli,

je nabyli u nejvyššího cíle.

Leč tíseň perutí, jež hol se chvěly,

tož mezi květem, mezi nebes výši

ta zření netlumila ni lesk skvělý.

Neb svaté světlo všehomíra říší

vše proniká, jak zásluha kde kyne,

že v odpor jemu pranic nepřispíší.

Ta obec v tiši jisté, pohostinné

tak plna starých jako nových tvorů.

svůj zrak i lásku v jediný bod šine.

Ó trojí světlo! planouc v jejich zoru,

jež v jediné jen hvězdě všecky zkájí,

ó pohleď na náš život plný sporu!

Když barbaři, jenž doma jsou v tom kraji,

jejž Elice svou září denně jímá

ve víru za synem, jejž kochá v taji,

Se žasem třásli, hrdé stavby Říma,

když spatřili a Lateran, jenž čníval

nad všecka díla lidí; což já mdlýma

Jenž očima se nyní v božství díval,

zde lidskými jenž z času do věčnosti

a z Florencie v obec ctnou jsem splýval,

Ký úžas teprv duše moje hostí!

Ba, v tomto plesu, víru neviděti

a neslyšet mi bylo líbeznosti!

A jako poutník jme se rozhlížeti

po chrámu, k němuž za svým slibem kráčel,

a doufá, jak vše bude vyprávěti:

Tak světlem bloudě, jehož lesk mne smáčel,

já nechal po stupních své těkat zraky,

jichž let se k výši, dolu, kolem stáčel.

Já viděl tváře a v nich lásky znaky,

v nich cizí jas a vlastní usmívání

a posuňky, jež plné ctnoty taky.

Tvar celý ráje se juž znenadání

v mém oku objevil, jež těkající

se v žádnou částku pevně neuklání;

A proto s tužbou nově hárající

jsem obrátil se rychle k paní svojí,

by srovnala mé spory zápasící.

Kdos jiný odvetou mou touhu kojí;

já tušil Beatrici a zřel kmeta,

jenž stál tu v těchto oslavených kroji.

Po tváři jeho, v jeho zraku zkvétá

ples dobrotivý, posuňky měl vlídné

jak něžný otec. Hned s rtů mojich slétá:

„Kde jest má paní?“ v mysli málo klidné.

On: „Přání tvoje bych přivedl k cíli,

na jejím stojím místě, tvůj zrak zhlídne.

Když v kruhu třetím tvůj zrak dál se schýlí,

na stupni nejvyšším ji uzříš zase

na trůně, jejž jí cnosti ustrojily.“

Bez odvety juž můj zrak pozvedá se;

ji zřel jsem, korunu kol sebe měla,

z níž věčné paprsky se lily v jase.

Od končin, kde hřmí nejvíc, kdyby směla

se pohroužiti v moře zřítelnice,

až v bezdno, není vzdálenost ta celá;

Jak paní svou jsem v dáli zřel, ba více,

však nevadilo to, by obraz její

plál v neskaleném lesku v moje líce.

„O paní, kterou věčně svěží skvějí

se naděje mé květy k mému blahu,

jež nechalas své stopy v pekel reji,

Na všem, co viděl jsem na svojím tahu,

tvou dobrotou a mocí tvojí cnosti

a milosti tvé cítím božskou vláhu.

Já otrok tebou vznešen ku volnosti

všemožným spůsobem a každou tratí,

jež k cíli tomu síly měly dosti.

Ó nech mi dále štědrost svoji pláti,

by moje duše, která tebou zdráva,

k tvé zálibě se mohla těla vzdáti!“

Tak modlil jsem se, ona shovívavá

se na mne z dálky usmívati zdála;

k věčnému zdroji v tom juž v let se dává.

„By cesta tvá se cele dokonala,

děl svatý stařec, k tomu láska svatá

a prosba její mne sem povolala.

Po zahradě té ať tvůj pohled chvátá,

neb pohledem tím v další povzletnutí

ku bohu bude zornice tvá vzňatá.

A nebes královna, k níž v zaplanuti

já hořím zcela, milost dá nám svoji,

jsemť Bernard věrný v každičkém jí hnutí.

Jak z Chorvátska kdo přišel a teď stojí

a dívá se na Veroniku naši

přeslavnou a žár svůj přec neukojí,

Leč šeptá, před ním dokavád se vznáší,

„Ó pane Jezu Kriste, bože pravý,

tak tedy patřím v pravou tváři vaši?“

Tak bylo mně, když lásky oheň žhavý

jsem toho viděl, který v tomto žití

juž patřením mír nebe chutnal smavý.

„Ó synu milosti, hlas slyším zníti,

ten zdejší ples ti zůstane přec tajem,

když v bázni budeš oči dolů krýti.

Leč rozhlédni se v nejzažší kruh rájem,

až uzříš královnu na trůnu, tato

již říše poslouchá s tím celým krajem.“

Já oči zved, jak ráno jako zlato

čásť nebes, která ku východu leží,

plá nad onu, kde hasne slunce, jato

Mé oko světlem, (jak z údolí běží

se k vrcholu) bod na pokraji zřelo,

s nímž jiné řady zápasily stěží.

Jak tam, kde kolo vyjeti by mělo

tož vozu, který Faeton špatně vedl,

vzplá nebe více, co se kolem ztmělo:

Můj zrak tu míru oriflamu zhledl,

víc plála v středu, ale každým směrem

lesk její mírnil se a snivě bledl.

A k středu tomu, v křídel vzmachu sterém

já slavnostní zřel archandělů tísně,

z nich každý jiný žárem, křidel perem.

A skrze jejich hry a jejich písně

jsem viděl krásu, jak se usmívala

v ples svatým všem. Ó kdybych zvážil přísně

Svá slova všecka, by se vyrovnala

mé obraznosti, nemohl bych říci

ni nejmenší část vděků, v kterých plála.

Když Bernard zřel, mé oči pátrající

jak v plamen patří, ihned v tužbě vroucí

k ní obrátil též svoje plesající,

Čímž v patření mé více byly žhoucí.

</section>
