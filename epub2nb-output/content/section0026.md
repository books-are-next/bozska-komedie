---
contentType: prose
---

<section>

### Zpěv dvacátý druhý

Já viděl leckdy jezdce v útok hnáti,

na pochodu, neb ku přehlídce jíti,

a často k spáse své se v útěk dáti;

</section>

<section>

Já, Aretinští, vaší zemí hřmíti

jsem viděl tlupy divých námezdníků,

rej zatáčet a v turnajích se bíti.

</section>

<section>

Hned ve poplachu zvonů, hned v trub ryku,

ve bubnů víru, dle signálů z hradů,

tu podle našich, tu dle cizích zvyků:

</section>

<section>

Však nezřel jsem v šalmaje také spádu

se bráti jezdce s pěší hotovostí,

ni podle hvězd či břehů lodí řadu.

</section>

<section>

S desíti ďábly — hrozná společnosti! —

jsme kráčeli; však v chrámě se svatými,

a s pijáky se v krčmě moudrý hostí.

</section>

<section>

Jen na tůň smolnou zraky upřenými

jsem zřel, s tím dychtě seznámit se luhem

a s obyvateli v něm hořícími.

</section>

<section>

Jak delfíni, jenž hřbetu svého pruhem

jsou plavcům znamením, by pozor dali

a zachránili loď svou y boji tuhém:

</section>

<section>

Tak, by si ulehčili, ukázali

čas ob čas hříšníci ze smoly záda,

je rychlej, než se blýská, ukrývali.

</section>

<section>

Jak vod na kraji u příkopů řada

žab s vystrčenou pouze hubou vstává,

však břicho s nohami jim v bahno padá:

</section>

<section>

Po obou stranách hříšníků tak vřava

se tiskla, Chlupáče však sotva zřeli,

hned zhltila je smolná tůně žhavá.

</section>

<section>

Já viděl jsem a posud mne to želí,

jak čekal jeden, jako žába zbývá,

co druhá skokem plaše od ní střelí.

</section>

<section>

Psídráp, jenž nejblíž na něho se dívá,

v ráz vidlí chyť vlas jeho nasmolený,

jej vytáh', že byl jako vydra divá.

</section>

<section>

Já seznámen byl s všemi jejich jmeny,

já pozor dával, když se jmenovali

a všim' si, kdo byl z ďáblů vyvolený. —

</section>

<section>

„Hleď, Ohniváči, by v hřbet jeho vťaly

se drápy tvé, bys kůži sedřel jemu!" —

Tak zatracenci všickni v spolku řvali.

</section>

<section>

A já: „O mistře, lze-li zvědavému

dát zprávu, vyšetř, kdo ten bídný zde je,

jenž padl v ruce nepříteli svému!"

</section>

<section>

Na slova ta hned k jeho boku spěje

a ptá se, odkud jest, můj mistr sladký.

„Jsem z Navarry a dobře se mi děje!

</section>

<section>

Já sluhou pána stal se péčí matky,

jež zrodila mne otci ničemníku,

jenž zmařil sebe a vše svoje statky.

</section>

<section>

Z Tebalda krále byl jsem služebníků,

tak přijímal jsem různá podplacení,

že nyní pykám v ohni tom a křiku."

</section>

<section>

A Štětináč, jenž z tlamy svojí cení

na každé straně tesák jako prase,

jak trhá, ukázal mu bez prodlení.

</section>

<section>

Myš mezi kočky dravé dostala se,

neb Chlupáč ten ho sevřel v svoje páže.

„Co držím jej, vy stůjte," pravil zase.

</section>

<section>

A k mistru tváří obrátiv se káže:

„Víc chceš-li zvědět, než ho jiný zmydlí,

hleď pospíšit, ať jazyk tvůj se táže."

</section>

<section>

A mistr: „Neznáš z lotrů, kteří bydlí

ve smole, jednoho z nich Latiníka?" —

„O, nebál bych se spárů teď a vidlí,

</section>

<section>

Bych potopen s ním ještě byl," — on vzlyká,

„byl soused země té, před malou chvílí

já opustil jsem toho nešťastníka."

</section>

<section>

A Nachomour: „Dost mučeni jsme byli tvým

hovorem;" a v páže ťal jej hákem,

strh' masa kus, že kosti mu jen zbyly.

</section>

<section>

A Tlamadračí chtěl též svým tesákem

jej v nohy štípnout, desátník mu hrání,

se ohrátiv je hněvným změřil zrakem.

</section>

<section>

Když ztišili se trochu, bez meškání

můj vůdce toho tázati se strojí,

jenž na svou ránu patřil v zadumání.

</section>

<section>

„Kdo onen byl, o němž díš, k škodě svojí

že's opustil jej, abys k břehu pálil?"

On: „Bratr Gomita ve smole stojí,

</section>

<section>

Ten z Gallury, lsti nádoba, ten šálil,

v své ruce on měl svého pána vrahy,

tak jednal s nimi, že si každý chválil.

</section>

<section>

Bral peníze, brát roh, je nechal záhy,

jak říká sám, a každém ve úřadu

byl lichvář malé ne, vsak pravé váhy.

</section>

<section>

S ním Michal Zanche z Logodoru zradu

svou pyká, jazyk jejich neumdlívá,

o Sardinii stálou mají svádu.

</section>

<section>

Však běda mi! ten tesáky mi kývá,

víc mluvil bych, však velký strach mne schvátil,

by rozškrábal mi hřbet, se na mne dívá."

</section>

<section>

Leč k Netopýru Chlupáč se obrátil:

„Jen kliď se stranou, ptáče zlé a kleté!"

Ten kroutil zrakem a se k ráně katil.

</section>

<section>

„Když Toskánské a Lombardské zřít chcete

neb slyšet," — začal s tváří polekanou, —

„je zavolám a přijdou, když je zvete.

</section>

<section>

Však Zléspáry nechť stoupí trochu stranou,

by nemusili bát se jejich vzteku,

já na tom místě usednu, jak stanou

</section>

<section>

Zde před tvou tváří, sedm přijde reků,

jak zapískám, to naším je zde zvykem,

když někdo opustit chce smolnou řeku."

</section>

<section>

Tu Šilhoun zveď svůj čumák a pak s křikem

děl k druhým: „Slyšte, co si smyslil lstivě,

by uvrhnout se mohl dolů mžikem."

</section>

<section>

Ten, úskoků jenž pln byl, pravil lživě:

„Jsem příliš zlý, bych druhům neupravil

zde větší bol a větší muky chtivě."

</section>

<section>

Leč Kradoplaz se nezdržel a pravil

k těm ostatním: „Když pohroužíš se dolů,

věř, tryskem běže bych se nezastavil,

</section>

<section>

Leč křídly bije přeletěl bych smolu;

nuž, pojďme dolů, břeh nám bude štítem,

zda zmůžeš víc, ať zříme, než my spolu!"

</section>

<section>

Ó čtenáři, žert nový uzříš, v hbitém

hned kynu všickni obrátili oči,

ten nejdřív, jenž se vzpíral v hněvu lítém.

</section>

<section>

Tu vhodnou chvíli Navarrský jak zočí,

O zem své paty opře a se řítí,

a překaziv jich záměr v tůni skočí.

</section>

<section>

Tu každý z ďáblů svoji chybu cítí,

však nejvíc ten, jenž chyby té byl vinou,

i skočil za ním řka: „Má dlaň tě chytí!"

</section>

<section>

Však darmo křídla jeho v před se šinou,

by strach předstihla, padl v hloubi plesa,

ďas povztyčil hruď, peruť zvedna stinnou.

</section>

<section>

Ne jinak do vod náhle kachna klesá,

když sokol blíží se, ten zpět se vrátí

se v mraky hněvný zmdleným křídlem nesa.

</section>

<section>

Nad kouskem tímto Jíníšlap se katí,

jej zdrží, aby onen prchl, chtěje,

by nový spor moh' mezi nimi vzpláti.

</section>

<section>

Jak podvodník se vnořil do peřeje,

hned proti druhu obrátil své spáry,

s ním nad tůní se do křížku dát spěje.

</section>

<section>

Leč tento ostrodrápý ostříž starý

se v něho zaťal, tak že spadli dolů

v střed smolné tůně, mezi vroucí žáry.

</section>

<section>

To schladilo jich žár, leč ze plápolu

výš povzlétnouti — marné namáhání!

Tak obě křídla slepila se v smolu.

</section>

<section>

Tu soudruhům svým ihned Chlupáč v lání

dal rozkaz, by se s druhé strany brali

sem čtyři s háky. Na to rozkázání

</section>

<section>

S míst svojich s každé strany háky vzpjali

k těm, kteří v smůle zalepeni byli

a pod kůrou zpol uvaření lkali:

</section>

<section>

A při té práci my je opustili.

</section>
