---
contentType: poetry
---

<section>

### Zpěv devátý

Již souložnice Titona starého

po obzoru své bledé lila plání,

prchajíc z loktů sladkých druha svého:

</section>

<section>

Hvězd drahokamy měla kolem skrání

ve podobě chladného toho tvora,

jenž ohonem svým jedovatým raní:

</section>

<section>

A kroky dva již, jimiž kráčí shora,

noc učinila k místu, kde jsme stáli,

třetího k letu chvíle byla sporá,

</section>

<section>

Když já, syn Adamův, již rozespalý,

snem zmožen sklonil jsem se k oné trávě,

kde čtyři ti a já jsme rozmlouvali.

</section>

<section>

V tě chvíli, když začíná usedavě

lkát jitra na počátku vlaštovice,

na první žal svůj vzpomínajíc právě,

</section>

<section>

Kdy duše prosta těla víc i více

v sny věštné obrací své zřítelnice:

a méně svými myšlénkami jata

</section>

<section>

V snu orla zřel jsem, křídla svoje zlatá

po nebi táh’, je v dálku rozpínaje,

mně zdálo se, že slétnout již již chvátá:

</section>

<section>

Já mail, že v ony přenešen jsem kraje,

kde Ganymed jat opustil kraj milý

a k bohům uveden byl, jak dí báje.

</section>

<section>

U sebe mnil jsem: tento sem se chýlí

jen zvykem svým, on snad by svými spáry

vzít kořist zhrdal odjinud. Pak chvíli

</section>

<section>

Let jeho kruhovité dělal čáry

a děsný jako blesk pak střelil dolů

a unesl mne až do výše v žáry.

</section>

<section>

Mně zdálo se, že my hoříme spolu,

tak domnělá mne ohně síla pálí,

že sen můj stržen byl tom ve plápolu.

</section>

<section>

Jak Achilles se otřás’ rozespalý

a rozhlížel se kol pln nepokoje

nemoha pojmout obrat nenadálý,

</section>

<section>

Od Chirona když matka v lokty svoje

spícího vzala, do Skyru s ním spěla,

zkad pozděj řecké odvedly ho voje:

</section>

<section>

Já zachvěl se, až záclona snů sjela

mi s obličeje, bledý stál jsem v hoři

jak ten, jenž v hrůze led má místo těla.

</section>

<section>

Víc než dvě hodiny již slunce hoří,

a u mne jedině má těcha stojí,

a zrak můj sirý obrací se k moři.

</section>

<section>

„Ó neboj se! Kéž jistota tě zkojí!“

můj pravil Pán, „zde jsme a v tomto čase

ty nepotlač, spíš seber sílu svoji!

</section>

<section>

Jsme u Očistce“ — a já trnul v žase —

„zde stěna skalní, jež ho obepíná,

a viz tam vchod, kde rozdělena zdá se.

</section>

<section>

V tom svítání, jemuž den vstává z klína,

kdy tvoje duše v onom luhu spala

na květinách, kde ona místa stinná,

</section>

<section>

Tam krásná paní náhle u mne stála:

„Jsem Lucie, spícího vzít si přeji,

abych mu cestou jeho pomáhala.

</section>

<section>

Tam zůstal Sordel s druhy, v kvapném reji

tě unesla, a když den zaplál jasný,

pak přišla sem a já po stopě její.

</section>

<section>

Zde složila tě, však zrak její krásný

dřív okázal mi vchod, jenž otevřený;

pak zmizela a s ní i tvůj sen šťastný.“ —

</section>

<section>

Jak ten, jenž pochyby jest vyproštěný

a jemuž bázeň v jistotu se tiší,

když pravdy poklad byl mu objevený,

</section>

<section>

Já změnil se; že bez obavy dýši,

když zřel můj vůdce, k další hnul se pouti

po obvodu skal, já spěl za ním k výši.

</section>

<section>

Ó čtenáři zříš, k jaké výši pnouti

se snažím látku svou, nech podivení,

cíl větším uměním chci dosáhnouti!

</section>

<section>

My přišli tam již v tichém zamyšlení,

kde mnil jsem, že jsme dříve otvor zhledli

jak trhlinu v zdi; k mému překvapení

</section>

<section>

Tam byla brána, k ní tři stupně vedly,

a každý barvy jiné, tam též vrátný

bez hnutí byl; mé oči výš se zvedly,

</section>

<section>

Jak víc a víc jsem otvíral zrak matný

On seděl nejvýš, střeže tyto prahy;

však jeho tvář snést, tak jsem nebyl statný.

</section>

<section>

Ve pravici své třímal on meč nahý,

zkad sršely tak blesky, že výš k schodu

zrak upřít byly marné moje snahy.

</section>

<section>

— „Kdo jste? Co chcete? Jakém ve průvodu

sem přicházíte,“ začal mluvit, „jděte,

ať stoupání sem nevrhne vás v škodu!“ —

</section>

<section>

„Nám paní s nebe řekla, jenom jděte,“

— můj mistr začal — „ona, ve všem znalá,

též řekla: Tady bránu naleznete!

</section>

<section>

— „Ó kéž by dál vám svoji milost přála,“

děl vlídný vrátník, „nuže pojďte směle

ku stupňům, jimiž zdobena ta skála.“ —

</section>

<section>

I šli jsme; ze mramoru přeuměle

byl broušen bílý první stupeň, hladký,

že jak v zrcadle tam jsem zřel se cele.

</section>

<section>

A druhý jako purpur tmavý, z látky

byl drsné, vypálené ohně žárem

a puklý na délku i na příč zpátky.

</section>

<section>

A třetí nad něj svým vyčníval tvarem,

ten z porfyru tak rudého se skládal,

jak z žíly krev, když prudkým tryskne varem.

</section>

<section>

Sem Anděl Boha obě křídla svá dal

i nohy obě, sed’ výš na zápraží,

že z diamantu toto, já jsem hádal.

</section>

<section>

Po stupních těch mne, jehož duše baží

po poznání, táh’ vůdce, řka: „Teď v prachu

pros, aby zámek otevřel ti paží.“ —

</section>

<section>

Ku svatým nohám vrhl jsem se v strachu,

by otevřelo, milosrdí vzýval,

se třikrát v hruď bil na tom stupni z nachu.

</section>

<section>

P sedm on mi na to v čelo vrýval,

svým ostrým mečem, řka: „Hleď, abys rány,

až vnitř se octneš, pozvolna si smýval!“ —

</section>

<section>

A popel neb prach země vykopaný

by stejné barvy byl snad s jeho šatem;

dva klíče z něho vytáh’ u té brány.

</section>

<section>

Z nich jeden stříbrem plál a druhý zlatem,

dřív bílým a pak žlutým otevíral,

jak přál jsem si v svém srdci touhou vzňatém.

</section>

<section>

„Byť jeden klíč se otevření vzpíral

se nechtěje hned v díře otáčeti,

tu neotevřeš, byť’s vší sílu sbíral.

</section>

<section>

Je dražší zlatý, však víc přemýšleti

u stříbrného dlužno snahou větší,

neb on to jest, jenž uzel rozváže ti.

</section>

<section>

Od Petra mám je“ — pokračoval v řeči —

„spíš zmýliti se smím ve otvírání

než v opaku, lid v lítosti když klečí.“ —

</section>

<section>

Pak svaté dvéře otevřel svou dlaní

řka: „Vstupte! ale pamatujte sobě,

že musí zpět, čí zrak se nazpět sklání.“ —

</section>

<section>

A na stěžejích rázem hned v tě době

vrat křídla svatá se již rozletěla,

jež mocná z kovu zvučného jsou obě.

</section>

<section>

Silnějším zvukem, věz, tak neskřípěla

kdys Tarpeja, když Metella jí vzali,

od kteréž doby sírá, prázdná dlela.

</section>

<section>

Prvnímu zvuku ihned naslouchaly

mé uši; Te Deum laudamus pěly

tam hlasy, v kterých sladké tóny lkaly.

</section>

<section>

A taký dojem ze zvuků, jež zněly,

já tenkrát měl, jaký nás často jíme,

jak varhany by píseň provázely,

</section>

<section>

hned slova slyšíme, hned neslyšíme.

</section>
