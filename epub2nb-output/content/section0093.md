---
contentType: prose
---

### Zpěv dvacátý druhý

Jsa děsem schvácen k svojí průvodkyni

jsem obrátil se, jak to dítě k tomu,

jenž důvěry mu nejvíc vlívá, činí.

A tato, máť jak děcka na pohromu,

jež bledé bez dechu ji volá, hlasem

svým vzmužujíc je, rychle chvátá z domu,

Mi děla: „Což pak nevíš, nebe jasem

že procházíš a že je svatá zcela

jsouc pravé horlivosti spjato pasem?

Jak píseň – uvaž to tvá mysl smělá –

a úsměv můj by tebe proměnily,

když vřava hlasů tak tě rozechvěla;

Jich prosby kdyby tobě zřejmy byly,

pak pomsta teprv byla by ti známa,

již uvidíš, než smrt se k tobě schýlí.

Meč nebes v ráně své se neoklamá,

ne záhy, pozdě ne, jak tomu zdá se,

jejž trýzní naděj nebo bázeň sama.

Však jinam obrať oči svoje zase,

neb uzříš slavných duchů jinou řadu,

když poslechneš mou radu v brzkém čase.“

Jak chtěla, jinam cíl svým očím kladu

a malých sfér sto zřím, jež září svojí

na vzájem vlastní zvyšovaly vnadu.

I stál jsem tady jako onen stojí,

kdo osten zvědavosti potlačuje

a pro předmětů mnohost ptát se bojí.

A největší, jež nejvíc paprskuje,

z těch perel, vidím, jak se ke mně blíží

mou zkojit zvědavost se obětuje.

Z ní slyšel jsem: „Byťs mohl bez obtíží

jak já zřít lásku, která ve nás plane,

svou myšlénku bys vyřk’ i co tě tíži.

Leč v pouti k nebes výši tebou ždané

by čekání tě nezdrželo záhy,

má odpověď na myšlénku tvou skane.

Ten vrch, Cassino hostí jeho svahy,

byl navštivován na vrcholi svojím

čeládkou sklamanou a zlými vrahy.

Já první vynesl tam, jenž tu stojím,

zvěsť Onoho, jenž pravda snesl k zemi,

jíž jasem tady povznešen se kojím.

A milost rozlila se ručejemi

na hlavu mou, že z jarma modloslužby

jsem vytáh kraj ten chodě vesnicemi.

A drahá světla nebeské té kružby

též v přemítání žila, svaté plody

a květy nesly plamenné jich tužby.

Zde Romuald i Makarius, rody

zde bratrů vidíš mojich v monastýru,

jenž hruď i krok před světa střehli svody.“

Já na to: „Láska, jejíž plnou míru

mi jevíš v řeči své a ve svém zraku,

jež kyne mi v ohnivém vašem víru,

Mne jímá důvěrou, že bez rozpaku,

jak před sluncem se růže otevírá

když rozvíjí se, jak jen může; z mraku

Mých pochyb, otče, veď mne, dej ať zírá,

ač jestli hodna toho, duše moje

v tvář tvoji, kterou halí jasnost čirá!“

On: „Bratře, vznešené to přání tvoje

to vyplní se až v posledním kruhu,

kde každé, i mé, v své se vrací zdroje.

Tam uzrá touha každičkého kruhu

jsouc úplná, neb všecky částky spolu

dli od věku kde byly juž, můj druhu.

A nemá prostorů a nemá pólů,

a žebřík náš ten přímo až k ni čelí,

čímž pohled tvůj zří vzdálenou ji v bolu.

Tam patriarcha Jakub viděl skvělý

že ústí konec jeho, v oné chvíli,

kdy Andělové po něm v lesku spěli.

Leč nyní, aby po něm vystoupili,

kdo nohou hne? a věty mého řádu

jsou dobré, aby s pergameny shnily.

Zdi, opatství jež byly, skrýše hadů

a lupičů jsou, kutny však jsou žoky,

z nichž zkažená čpí mouka plna smradu.

Lichvářství proti bohu hříšné kroky

tak neobrací, jak ty plody, jimi

hruď mnichů šílí juž po mnohé roky.

Co církev má, těm patří, prosebnými

jenž hlasy „pro Bůh“ lkají, nemá vzato

být přátely a parasity zlými.

Jest lidské tělo bludem těžce spjato,

že od duběnky čas až ku žaludu

dobrému začátku je malý. Zlato

Ni stříbro neměl Petr a já v trudu

jsem začal modlením a dlouhým postem,

František pokorou řád proti bludu.

A setrváš-li při počátku prostém,

a uzříš-li, kam došlo to v jich pýše,

zříš bílé černému jak bylo mostem.

Že Jordán obrátil se, mořská říše

že couvla nazpět podle Boha přání,

než pomoc tady, větší div je spíše.

Děl, mezi druhy vstoupil z nenadání,

sbor svatý sevřel se a pak se vzchopil

a povzlet vzhůru jak vichřice vání.

Jak sladké paní kyn bych nepochopil,

jímž kynula mi výše ku žebříku,

stou vůli v její sílu hned jsem stopil.

Zde, stoupati a scházet kde je v zvyku,

tak rychlý vzmach se nestal přirozeně,

jak já se během vznesl v tomto mžiku.

Kéž čtenáři se vrátím oslaveně

v ten slavný pochod, k vůli němuž vina

svou pykám v hruď se bije rozhorleně,

Prst z ohně nevytán bys v takém kynu,

jak znamení jsem viděl, jež za býkem,

a rázem v jeho octnul jsem se klínu.

„Ó slavné hvězdy, světla, volám mžikem,

vy silou nadané, jen vaším darem

jest celý duch můj, vyznávám to s díkem.

Pod vámi zrozen byl i stížen zmarem

ten otec všeho smrtelného žití,

když poprv rodný vzduch mne blažil čarem;

Když vstoupiti v kruh váš mně milost svítí,

v ten vznešený kruh, jímž se otáčíte,

zas souzeno mi v luh váš sestoupiti.

K vám letí duše mojí vzdechy skryté,

a v úctě prosím dodejte mi síly

ku cíli, jenž mne táhne k pouti hbité.“

„Tvá pouť se k poslednímu blaha chýlí,

zas Beatrice začla, potřeba je,

by oči tvé co nejjasnější byly.

A než se dále vhloubíš v tyto kraje,

hleď ještě jednou dolů, viz co světa

pod nohama ve hlubinách ti taje.

Ať rozkoš nejvyšší v tvé duši zkvétá,

bys k vítěznému přidružil se davu,

jenž vesel tím ethera kruhem létá.“

Sfér sedmí věncem naklonil jsem hlavu

a zřel jsem v hloubi kouli malou plouti,

že usmál jsem se, jak je v bídném stavu.

A ten úsudek nejlepším můž slouti,

kdo pohrdá jí, výtečným ten sluje,

kdo po vyšším jen snaží ducha pnouti.

Já dceru Latóny zřel, v záři pluje

bez stínu, který dokladem mi býval,

že řidší tu, tam hustší poletuje.

A pohled tvého syna zde mi kýval

Hyperione, já jej snes, jak s Mají

Diony kolem něho vír tu splýval.

Pak ztlumené mi svity ve zrak hrají,

to Joviš, mezi otcem, mezi synem

jak mění místa, oči poznávají.

Všech sedm viděl jsem tu jedním kynem

v jich velkosti a ve rychlosti stálé,

na různých drahách nepokrytých stínem.

A místo, s nímž se pyšníváme, malé

jsem viděl s vrchy, s doly jak se točí,

ve kruhu blíženců tak v letu dále:

I obrátil jsem k sličným očím oči.
