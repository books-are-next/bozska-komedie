---
contentType: prose
---

### Zpěv dvacátý prvý

Od mostu k mostu hovoříce spolu

o jiném, což má báseň nevypráví,

jsme šli, a dospěli jsme ku vrcholu,

By druhý jícen a v něm usedavý,

ač marný pláč jsme zřeli; krok náš stane

a jícen ten mně zdál se divně tmavý.

Jak v zimě ve zbrojnici Benátčané

si vaří smůlu tak, až musí žhnouti,

by vysmolili lodě porouchané,

A proto v době, když nemohou plouti,

ten novou robí loď a ten cpe čile

své lodi dužiny po mnohé pouti;

Ten na předku, ten v zadním kuje díle,

ten vesla dělá a ten točí lana,

ten s větší plachtou a ten s menší píle:

Ne oheň zde, však božská, svrchovaná

moc tady vaří spousty smoly vřele,

jíž břehu každá strana lemovaná.

Tu viděl jsem, však nezřel nic v ní ztmělé,

než varem po ní jak vír bublin táhnul,

jak vzkypěla a jak zas klesla cele.

A upřeně co dolů jsem se nahnul,

děl vůdce ke mně: „Měj se na pozoru!"

a na místo, kde stál jsem, po mně sáhnul.

Já obrátil se podoben jsa tvoru,

jenž viděti chce, co jej v útěk zrývá,

však s náhlou bázní když se octne v sporu,

Ač civí dál, přec s během neprodlívá,

černého ďábla zřel jsem k svojí hrůze,

jak rychle stoupal na skaliska divá.

Ach, ve pohledu jak byl hrozný tuze!

A v posuňkách jak vzhledu urputného,

měl křídla vzpjata, nohu lehké chůze.

Jak přímá, ostrá byla bedra jeho!

Je tížil hříšník boky, moh' jsem zřiti,

za nohou svaz jak držel nešťastného. —

\- „U mostu našeho," — tak jal se výti:

„Zlé spáry, zde je radní Zity svaté,

jen dolů s ním, chci pro druhé též jíti;

Neb tam jich množství, jako on jest, máte,

tam každý za peníz až na Bonturu

dá podplatit se a „ne" v „ano" mate!"

V tůň shodil jej a obrátil se vzhůru

na tvrdé skále; tak pes za zlodějem

se neřítí, když popustíš mu šňůru.

A onen zmizel, zas však nad peřejem

se zkroucen mih'; z pod mostu tlapy dravé:

„Co tady," křikly, „s svatým obličejem?

Než v Serchiu zde jinak se to plave,

a nechceš-li hrot našich vidlí znáti,

tož nad povrch se nenoř smůly žhavé!"

Víc než stem vidlí jali se jej práti.

„Hleď, tajně ať tvá žravost něco lapí,

zde schován v smůle musíš tancovati!"

Tak kuchaři poroučet sluhům kvapí,

a každý maso v kotli vidličkami,

by nevyplulo nahoru, níž ztápí.

Děl dobrý mistr dobrou radou známy:

„By nezvěděli, že jsi se mnou tady,

bys záštitu měl, skrč se za skalami!

Co stane se mi pohany a zrady,

tč neplň bázní, jindy se již stalo,

že byl jsem při jich půtce, znám jich spády."

Za konec mostu zašel kroků málo

a k šestému když dostupoval břehu,

mít klidné čelo, dosti práce stálo.

A s oním vztekem, s bouří, jakou v bohu

psi za žebrákem zběsile se řítí,

jenž, kde jen stane, žebrá po noclehu:

Z pod mostu všickni vyrazili lítí

a na něho své všecky vidle vztáhli.

On zvolal: „Každý z vás hleď tichy býti!

Než po mně byste vidlicemi sáhli,

z vás jeden předstup, dej sluch slovu mému,

pak teprv hleďte, byste vidle vzpřáhli."

Tu řvali: „Jdi, Zlochvoste." A již k němu

se jeden hnul, co druzí ztichli stoje,

i děl on cestou: „Co to pomůže mu? —

Mníš, Zlochvoste, že já bych kroky svoje

sem obrátil," můj pravil mistr drahý, -

neb mne se netknou vaše všecky boje,

By vůle boží aneb osud blahý

tak nechtěly? Jdi, tak chce nebes říše,

bych jinému zde drsné klestil dráhy!" —

Tu poražen on byl tak v svojí pýše,

že k nohám vidli nechal upadnouti

k svým druhům: „Teď ho nebijte!" řka tiše.

Tu mistr pospíchal mi pokynouti:

„O ty, kterého mostu stěny halí,

vstaň, ke mně zpátky bezpečnou spěš poutí!"

I povstal jsem, šel rychle k němu z dáli

a ďábli všickni davem na mne spěli,

že bál jsem se, aby nás neklamali.

Tak zřel jsem, pěší voje strach jak měly, když

z Caprony dle smlouvy vytáhnuly

a od vojska se obklíčeny zřely.

I celým tělem k mistru ustrnulý

jsem přitiskl se, v strachu ohlížeje

se po jich tvářích zlých, jak jen se hnuli.

Děl k druhu druh své vidle ukláněje: -

Mám jemu do zad jednu říznou vsadit?"

a jiný: „Hleď jen, dobře se mu děje!"

Však ten, jejž zřel jsem s vůdcem svým se radit,

ten obrátil se k ďáblu řka: „Hleď, Rváči,

svůj plamen rvačky na tu chvíli schladit!"

Pak děl k nám: „Břeh ten, po němž noha kráčí,

dál nejde, nebo šestý oblouk celý

jest zřícen na dně, kam tvé oko stačí.

Však v před-li jíti pud jest ve vás vřelý,

tož dále jděte stále po té hrázi;

tam jiný břeh, ten přechod s vámi sdělí.

To včera bylo, pět hodin teď schází,

dvanácte set a šedesát šest roků,

co zřícení se stalo na té hrázi.

Chci některé svých pobídnouti k skoku,

by nahlédli, zda mnohý nezveď hlavu;

dál s nimi jděte, jdou k vám bez úskoku!" — —

„V před Kradoplaze s Jíníšlapem zprávu

mi dejte! Šilhoun nechať s vámi kráčí,

ty, Chlupáči, povedeš deset z davu!

K nim Kachomoure ty a Tlamodračí

s Psímdrápem, Štětináči s chrupem svině,

v před Netopýre, vzteklý Ohniváči!

Kol žhoucí tůně spějte po pěšině!

Z těch každý nechať dojde s tělem zdravým

až k mostu, jenž se klene po roklině!" — —

\- „Ó běda, mistře, co zřít musím," — pravím,

„nech bez průvodu dál nás jít, já věru

tak nežádám, když směrem dáš se pravým.

Ty, opatrný jsi-li v každém směru,

jen viz, kterak své zuby na nás cení,

a pikle kují šilhajíce v šeru."

A ke mně on: „Zde nemístné tvé chvění,

dle libosti ať zuby vystrkují,

to patří těm, kdož v smůle uvaření."

Ku hrázi v levo již se obracují,

však na vůdce dřív, nežli začli jíti,

skrz zuby v signál jazyk vyplazují,

A tento na cestu nám troubil řití.
