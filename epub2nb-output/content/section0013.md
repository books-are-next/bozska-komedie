---
contentType: poetry
---

<section>

### Zpěv devátý

Co barvu bázně zřel na tváři mojí,

jež vznikla jeho návratem, tu milý

můj mistr potlačil hned novou svoji.

</section>

<section>

Jak ten, kdo naslouchá, stál pevně chvíli,

neb černým vzduchem v husté mlhy řase

zrak nadarmo do větší dálky pílí.

</section>

<section>

„Zde nutno zvítěziti ve zápase.

Jak ne — vždyť slíbila," on začal znova,

„než pomoc přijde, jak mně dlouho zdá se."

</section>

<section>

Já pozoroval, kterak svoje slova,

jež započal, hned novou řečí skrýval,

jež sporný smysl s první v sobě chová.

</section>

<section>

Však stejně velký strach mi v hrudi zbýval

tou řečí, jejímž slovům zlomkovitým

jsem horší smysl, než snad měla, vlíval.

</section>

<section>

„Zda k závitkům té smutné škeble skrytým

smí z prvního kdos kruhu sestoupiti,

kde beznaděj jest pouze trestem lítým?"

</section>

<section>

Tak ptám se. On: „Jen zřídka smí to býti,

by duše některá sem vejít směla

tou cestou, kterou nyní já chci jíti.

</section>

<section>

Jest pravda, duše má sem jednou spěla,

jsouc od Erichtho krutě zaklínána,

jež stíny nazpět volávala v těla.

</section>

<section>

Mne opustila krátce těla schrána,

pro ducha byl jsem poslán za zdi skrejši,

kde kruhu Jidáše se klene brána.

</section>

<section>

Ten kruh jest nejnižší a nejtemnější

a nejvíc vzdálen nebes od obzoru,

jenž vše objímá; tož se ukonejši!

</section>

<section>

To bahniště, jež sálá dechy moru,

kol obklopuje město pruhem tmavým.

kam vniknouti nám nelze bez odporu."

</section>

<section>

A více řekl, než co tuto pravím;

neb zcela zrak můj utkvěl udivený

na velké věži s cimbuřím kol žhavým.

</section>

<section>

Na jednom místě náhle povztyčeny

tři zkrvácené fúrie zřím v žasu:

tvář, posunky, vše měly jako ženy.

</section>

<section>

Jim visely zelené hydry z pasů

a kolem spánků divokých jak stužky

zřím cerasty a hady místo vlasů.

</section>

<section>

Můj průvodce, jenž dobře znal ty služky

té královny ve říši věčných stonů,

„Viz," pravil, „Erinye, divé družky!

</section>

<section>

Na levé straně Hegeru zříš, onu

zvem' Alecto, jež pláče u pravice,

a v středu jejich vidíš Tisifonu."

</section>

<section>

I ztichlť. Ty ňadra nehty drápajíce

tak bily se a tak divoce řvaly,

že za básníka v strachu skryl jsem líce.

</section>

<section>

„Pojď, Meduso! Ať zkamení!" tak lkaly

a na mne zřely zlosti ve záchvatu;

„My na Theseu špatnou pomstu vzaly! - -

„Jen obrať se a zavři oči v chvatu,

neb Gorgo zjeví-li se mezi nimi,

pak naděje vší vzdej se ku návratu!"

</section>

<section>

Tak mistr děl, mne obrátil a mdlými

jak dlaněmi bych nemohl zrak skryti,

mne ještě objímaje zakryl svými.

</section>

<section>

Ty, jehož zdravé srdce všecko cítí,

jen uvaž zde to přísné naučení,

jež pod závojem divné básně zní ti!

</section>

<section>

Tu vycházel však z kalné vody vření

tak silný rachot, hrůzyplné řevy,

že oba břehy pohnuly se v chvění,

</section>

<section>

Ne jinak jako vichru divé hněvy,

jenž z proměn tepla vane, až se práší,

les pustoší a řádí bez úlevy,

</section>

<section>

A větve trhá, rve, je v dál unáší

a hrdý v prašném hávu hřímá v zlobě,

a v útěk pastýře i stáda plaší.

</section>

<section>

l uvolnil mně mistr oči obě

řka: „Zraku nerv tam k staré obrať pěně,

kde nejostřejší výpar zdá se tobě!"

</section>

<section>

Jak z vody žáby prchnou neprodleně

před hadem zlým, až všecky na útěku

se v bahně na dnu krčí poděšené:

</section>

<section>

Tak víc než tisíc duší prchat v jeku

zřím před jediným, který zvolna sklání

svou suchou nohu nad Stygickou řeku.

</section>

<section>

On z tváře hnal si husté vzduchu vání,

v před levicí jak oko své byl clonil,

mdlým zdál se být jen pro to namáhání.

</section>

<section>

Že s nebe jde, svit útěchy se ronil

mně v duši; obrátím se, mistr kynul,

bych tiše stanul a se před ním sklonil.

</section>

<section>

O jaký hněv se z jeho tváře linul!

Ku bráně přistoup', jaké zřel jsem divy!

Ji prutem otevřel, ves odpor minul.

</section>

<section>

„O nebe vyvrženci, rode divý,"

tak počal řeč na prahu muk, „Ó rcete,

kdo taký vzdor a zpupnost ve vás živí?

</section>

<section>

Proč oné vůli nebes vzdorujete,

jíž úmysl se splní svrchovaně,

jíž často vzrostly muky vaše kleté?

</section>

<section>

Co platno osudu se vzpírat planě,

jen na Cerbera vzpomeňte, jenž chlupy

až posud nemá na bradě a chřtáně!"

</section>

<section>

Pak zpět šel kalnou cestou skrz jich tlupy,

nás nevšiml si ani, kráčel v roji

svých myšlének, jak ten, kol něhož kupí

</section>

<section>

Se jiné péče, než o ty, již stojí

před ním. A my jsme k městu zabočili

svatými slovy jeho jako v zbroji.

</section>

<section>

Teď bez překážky práh jsme překročili:

však já, který jsem v srdci choval touhy,

vše poznat, co ty valy otočily,

</section>

<section>

Zrak obracel jsem kol a slyšel pouhý

jen pláč a vzdech, po obou stranách zívá

pln muk a nářků strašlivých kraj dlouhý.

</section>

<section>

Jak u Arles, kde Rhona v močál splývá,

neb jako blíže Poly mezi lady,

kde končí vlast, již Quarnaro oblívá,

</section>

<section>

Se vlní hrobů celé, dlouhé řady:

tak s každé strany hrobů kolem stálo,

však mnohem horší byl jich způsob tady.

</section>

<section>

Neb mezi nimi tolik ohňů plálo,

z nich každý v hroby s každé strany vniká,

že menším žárem železo by tálo.

</section>

<section>

A se všech hrobů byla sňata víka

a z každého šlo těžké naříkání,

jak pláč v nich ukrytého mučeníka.

</section>

<section>

I dím: „Ó mistře, v tyto rakve skláni

kdo jsou, že slyším, kterak stále lkají

ve žaluplném, bědném naříkání?"

</section>

<section>

On ke mně: „Kacíři v těch rakvích plají

i s přívrženci sekty své neb strany,

a víc jich, než bys mnil, ty hroby tají.

</section>

<section>

Zde rovný s rovným leží pochovaný,

a hroby v menším žhnou neb větším palu."

Pak na pravo se stočil zadumaný,

</section>

<section>

Dál skrze muka šli jsme podél valů.

</section>
