---
contentType: poetry
---

<section>

### Zpěv třicátý

Snad šest tisíc mil od nás v růžném planí

začíná šestá hodina a stíny

své tento svět juž v rovnou plochu sklání.

</section>

<section>

Střed nebes když se ztrácí do hlubiny,

a taký jest, že mnohou hvězdu schvátí,

svit kteréž k nám až neproniká siný:

</section>

<section>

A slunce nejjasnější služka pláti

kdy začne, nebe tak se uzavírá,

že hvězdy se až na jitřenku tratí:

</section>

<section>

Tak onen triumf nebes zvolna zmírá

kol bodu toho, jenž mne zraku zbavil,

jenž tím se zdá být uzavřen, co svírá.

</section>

<section>

Ten triumf ve vlastním se žáru strávil;

a stejně láskou jako oslněním

jsem u své paní zrakem svým se stavil.

</section>

<section>

Co o ní pověděl jsem juž svým pěním,

bych v jednu mohl chválu zahrnouti,

by málo bylo, jak ji nyní cením.

</section>

<section>

Neb krása, k níž jsem mohl oko pnouti,

vše meze přesahá, ba řek bych krátce,

ji celou lze jen v Tvůrci obsáhnouti.

</section>

<section>

V tom vyznávám jsem přemožený sladce,

víc nežli komik aneb tragéd cítí

se přemoženým v úlohy své látce.

</section>

<section>

Neb jako paprsk slunce v zraku vznítí

mohutné chvění, tak vzpomínka milá

na úsměv ten mou duši v zmatek řítí.

</section>

<section>

Od prvního dne, když mně objevila

se v žití její tvář, až k chvíli této

má báseň vždycky za ní pospíšila.

</section>

<section>

Však nyní její krásy zářné leto

mne přemohlo, je píseň nevypraví,

jak to, co umělci je v duši seto.

</section>

<section>

A lepší o něm podati vám zprávy,

to rád juž přenechávám troubě jiné,

má končí juž svůj úkol namahavý.

</section>

<section>

A vůdce hlasem, posuňkem mi kyne:

„My vyšli jsme juž z nejvěčího těla,

náš krok se v nebes čisté světlo šine

</section>

<section>

Ku světlu ducha, které rozechvěla

jen láska plesná k dobru pravdivému

v slasť, která v slasti sotva rovné měla.

</section>

<section>

Tu ráje obě vojska zraku tvému

se objeví a jedno v takém tvaru,

v němž dostaví se jednou k soudu zlému.“

</section>

<section>

Jak zraku duchové při silném žáru

se rozprchnou, že oko sílu ztratí,

i mohutné zřít předměty, tak v čáru

</section>

<section>

Zřím kolem sebe živé světlo pláti,

to v planoucí svůj závoj vše mi tají,

že kolem nic jsem nemoh rozeznati.

</section>

<section>

„Vždy láska, která toto nebe skájí,

tak počíná zde vždycky k svému blahu,

že svícny světlům upraví, v nichž plají.“

</section>

<section>

A sotva krátkých slov těch slyším vláhu,

juž cítím, kterak nad svou sílu z místa

jsem povznesen a k poslednímu prahu.

</section>

<section>

A zraku bystřina mi náhle čistá

se otevřela, tak že každé světlo

má zornice juž pojmouti se chystá.

</section>

<section>

Jak řeka světlo před mým zrakem letlo

a plálo leskem ve dvou břehů loubí,

na kterých jaro divuplně kvetlo.

</section>

<section>

A z řeky vidím jiskry plát, jak snoubí

se s květy v jejich padajíce kalich,

jak rubíny, jež zlato živé vroubí.

</section>

<section>

Ve vůních jakby zpití neustálých

zpět klesaly v to zřídlo, jedny výše

a druhé dolů ve hrách neskonalých.

</section>

<section>

„Ta touha, jež tě pálíc vede v říše

neznámé, abys o nich nabyl zvěsti,

čím roste výš, tím líbí se mi spíše.

</section>

<section>

Leč musíš doušek této vody vznésti

k svým rtům, než taková se žízeň skojí.“

(Dí slunce očí mých a moje štěstí

</section>

<section>

A dále): „Řeka v těch topasů roji,

jež jdou a mizí, a ten smích kol v trávě

jsou stinné předmluvy jen pravdy svojí.

</section>

<section>

Ne v sobě že by jevily se tmavě,

leč chyba tady je na tvojí straně,

že nevznáší se zrak tvůj k také slávě.“

</section>

<section>

Tak dítě prudce nepovznese skráně

a k prsu netočí se v probuzení,

když v spánku zpozdilo se, odhodlaně

</section>

<section>

Bych z očí zrcadla si dělal v okamžení

jak obrátil jsem hlavu k vlně svaté,

jež proudí k duší lidských posvěcení.

</section>

<section>

Jak dotklo se jen moje víčko vzňaté

té vody, zdála se mi délka její,

že v okrouhlost se mění; častokráte

</section>

<section>

Jak lidé, v larvách jenž se procházejí

se jiní zdají, když háv cizí složí,

jenž kuklí jejich dřív byl obličeji:

</section>

<section>

Tak plameny a květiny se množí

ku kvasu věčímu, že náhle kýval

mi v celé slávě obojí dvůr Boží!

</section>

<section>

O jase Boha, kterým jsem se díval

na říše pravé triumf slavný, krásný,

dej sílu, abych co jsem viděl, zpíval!

</section>

<section>

Tam zářný svit se stkví, kterým jest jasný

tvůrce tvoru, který pouze v míru,

když patřiti smí na něho, je šťastný.

</section>

<section>

A v kruhu roztáčí se v prudkém víru,

že v objemu svém mohlo volným pasem

by slunci být, jenž vládne všehomíru.

</section>

<section>

Jest bytost jeho celá tkaná jasem,

od primum mobile jenž odrážený

tam čerpá sílu, jež mne plní žasem.

</section>

<section>

Jak vršek patou v rybník potopený

se zhlíží v něm, jak chtěl by vidět květy

a stromy hojně jak jest vyzdobený:

</section>

<section>

Tak všechněch, jichž se vznesli k nebi lety,

víc nežli na tisíci stupních úže

nad světlem v kole tísnily se čety.

</section>

<section>

Nejnižší stupeň když pojmouti může

juž také světlo, jaká plnost jeho

plá na nejzazších listech této růže?!

</section>

<section>

Já v dálku nepustil let zraku svého

ni do výšky, mé oko všecko zírá,

i jakost, mnohost plesu nesmírného.

</section>

<section>

Nic blízkost nedá, dálka neubírá,

neb tamo kde Bůh bezprostředně vládne,

tam přirozený zákon každý zmírá.

</section>

<section>

V střed žlutý této věčné růže ladné

jež šíří, stupňuje se, voní v slávu

večnému Slunci, které stále mládne.

</section>

<section>

Jak toho, který mlčí a přec zprávu

by čerpal rád, mne Beatrice táhla

řkouc: „Jaký tady zástup bílých hávů!“

</section>

<section>

Viz obec naši, jak jest neobsáhlá,

viz naše trůny, jak jsou plny kolem!

Těch málo, po nichž naše chuť by práhla.

</section>

<section>

Na velký trůn, na kterém posud holém

jest koruna, kam patříš neustále,

dřív nežli s tímto spřátelíš se stolem,

</section>

<section>

Kdys duše sedne velikého krále,

tož Jindřicha, jenž přijde, Itálii

by ku ochraně povstal nenadále.

</section>

<section>

Však slepá hamižnost vás příliš zpíjí,

že jako děti jste, jež mrou juž hlady

a přece chůvu zahánějí, bijí.

</section>

<section>

Na božím soudě domůže se vlády

pak člověk, který zřejmě ani v taji

s ním nepůjde touž cestou; jeho spády

</section>

<section>

Bůh zruší, takže krátce potrvají;

Bůh s úřadu jej svrhne v sluje děsné,

kde Šimon se a svatokupci kají,

</section>

<section>

Čímž z Alagny ten mnohem hlouběj klesne.

</section>
