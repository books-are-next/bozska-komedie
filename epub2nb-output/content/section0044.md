---
contentType: prose
---

<section>

### Zpěv šestý

Od zary společnost když vstane, s žlučí

kdo prohrál zbude, vrhy vše opáčí

a mrzutý se lépe hráti učí.

</section>

<section>

Však za vítězem každý druhý kráčí,

ten napřed jde, ten ze zadu jej chytí,

ten se strany se o vzpomínku tlačí.

</section>

<section>

On sem i tam poslouchá, dál se řítí;

ten, komu ruka dá, jej nechá v klidu,

tak tlačenice chytře můž’ se zbýti.

</section>

<section>

Já takto byl jsem v hustém tomto lidu,

sem tam se obraceje v tváře sklonu,

tu slibuje, jsem opustil jich bídu.

</section>

<section>

Tu Aretinský, jenž se dočkal skonu

v divého Tacca pážích, a tam jiný,

jenž utopil se při divokém honu.

</section>

<section>

Tu ruce natahuje mezi stíny

lkal Novello a z Pisy ten, jímž v půtku

svých citů Marzucco byl přehrdinný.

</section>

<section>

Zřím Orsa hraběte, pak duši v smutku,

již závist prý a podvod vzaly z těla,

jak říkala, ne břímě hříšných skutků:

</section>

<section>

Mním Petra z Broccie. Zde by pozor měla

dát paní z Brabantu, když ještě živa,

by v horším stádu jednou neprodlela.

</section>

<section>

Jak volný byl jsem těchto všech, jichž chtivá

řeč prosila, by prosil jiný za ně,

by nebesa jim byla milostivá.

</section>

<section>

„Ó světlo mé“, já začal odhodlaně,

„v tvém díle zřejmo jest, že modlitbami

se obměkčiti nedá víc soud Páně.

</section>

<section>

A přec ti o tom vedli hovor s námi,

rci, marnou jest jich naděj? či tvá slova

jsou nepojata mými myšlénkami?“ —

</section>

<section>

On: „Věř, má báseň zřejmý smysl chová

a jejich naděj není liché zdání,

když zdravě uvážíš, co děl jsem znova.

</section>

<section>

Hrot soudu tímto v dol se neuklání,

neb nahradí žár lásky v malé době,

co pykat má zde dlouhé prodlévání.

</section>

<section>

Kde větu onu děl jsem, temnou tobě,

tam k Bohu modlitbou se nedoletlo,

jí uleviti nedalo se zlobě.

</section>

<section>

Však nedej, by tě břímě pochyb hnětlo,

než k oné dojdeš, která mezi tmavým

tvým rozumem a pravdou dá ti světlo.

</section>

<section>

Zda chápeš, nevím: Beatrici pravím,

ty uzříš ji na výši této hory

hleď, jak se s hory hrnou stínů sbory.“ —

</section>

<section>

— „Ó drahý vůdce dál! co vše mi spory;

již mdlobou necítím jak dřív, pojď dále,

stát šťastnou s lásky obličejem smavým.“ —

</section>

<section>

„Jak stačí den, my půjdem neustále,“

on odpověděl, „a jak vydržíme,

leč jinak všecko jest, než myslíš. V mále

</section>

<section>

To slunce, které za tím svahem dříme,

své šípy neláme již na tvém těle,

ty uzříš zas je, než tam dostoupíme.

</section>

<section>

Však viz tu duši, sedí osaměle

tak jediná a obrací k nám oči,

ta nejbližší nám cestu poví.“ — Směle

</section>

<section>

Ó duše lombardská, pouť naše kročí,

jak bez hnutí ty stála’s pohrdlivá,

jak vážně, klidně oko tvé se točí!

</section>

<section>

Nic neřekla ta duše zádumčivá,

jít nechala nás, stále na nás zřela,

jak ležící lev, jenž se v dálku dívá.

</section>

<section>

Šel Virgil k ní a jeho slova zněla,

by cestu nejkratší nám ukázala,

leč k jeho prosbě sotva slova děla,

</section>

<section>

Na naši vlast a stav se vyptávala.

— „Mantova“… začal sladký vůdce milý,

a duše, která v zadumání stála,

</section>

<section>

Již s místa vstává, již se k němu chýlí.

— „Jsem, Mantovanský, Sordello“ dí v pýše,

„tvé země syn“ — a objali se chvíli.

</section>

<section>

Ó služko Italie, bolů chýše,

bez vůdce lodi, kterou bouře zmítá,

ne krajin paní, sprostý hampejs spíše!

</section>

<section>

Ta duše šlechetná tak byla hbitá

jen pro sladký zvuk rodné země svojí,

že tady s plesem krajana si vítá!

</section>

<section>

Však v tobě není, kdo by nestál v boji,

a jeden druhého zde záštím hněte,

ač jedna zeď a jeden val je pojí.

</section>

<section>

Ty, bídná, moří svých viz břehy kleté,

je prohlédni, pak popatř v ňadra svoje,

zda někomu jen v tobě pokoj kvete!

</section>

<section>

Co platno, že v tvé Justinian boje

tak uzdu spravil, když jest prázdné sedlo,

bez toho menší věru hanba tvoje!

</section>

<section>

Ó lide, kdyby v žití to tě vedlo,

že zbožný Caesaru máš nechat vládu,

jak Bůh to káže! Pohleď, jak se zvedlo,

</section>

<section>

Jak opět řádí vztekle do úpadu

to zvíře, hlody ostruh jak necítí,

co ty jsi jezdcem! Takou pácháš zrádu,

</section>

<section>

Ty, Albrechte, že moh’ jsi opustiti

tak divoké, je nechat svému vzdoru,

co v sedlo skočiv pánem jsi měl býti!

</section>

<section>

Soud přísný nechať spadne s hvězdných sborů

na tvoji krev, soud hrozný, neslýchaný,

by nástupce tvůj měl se na pozoru:

</section>

<section>

Neb ty jak otec lakotou byls hnaný,

vy doma patřili jste cituprázní,

sad císařství jak pustne bez ochrany.

</section>

<section>

Viz, Montecchi a Cappelletti v strázni,

jak Monaldi a Filippeschi žijí,

ti v truchlivosti a ti opět v bázni.

</section>

<section>

Přijď, ukrutný, viz v poddanství jak nyjí

tví šlechtici, zlo zapuď, jež je svírá,

v jakou se bezpeč Santafiorští kryjí!

</section>

<section>

Přijď, viz tvůj Řím jak pláče, vdova sirá,

jak ve dne v noci křičet neustává:

Můj Caesare, kde jsi? hlas její zmírá.

</section>

<section>

Přijď uzřít, jaká láska zde jest dravá,

a nepohne-li tebou soucit živý,

přijď rdíť se, jaká pověsť tvá i sláva!

</section>

<section>

Ó smím-li, Joviši ty milostivý,

jenž pro nás křižován jsi byl, se ptáti,

zda jinam hledí zrak tvůj spravedlivý?

</section>

<section>

Či v propasti svých úradků snad zráti

nám takto necháváš cos na obranu,

jež nedáno nám zcela pojímati?

</section>

<section>

Ni jedno město není bez tyranů,

a v Marcella se každý sedlák mění,

jak přijde tam a tvořit začne stranu.

</section>

<section>

Ta odchylka ku tvému spokojení

můž’, Florencie, být, tě netýká se,

dík lidu, jenž jest moudrý v uvážení.

</section>

<section>

Máť mnohý spravedlnost v srdci, zase

však příliš rychle spustit luk se zdráhá:

tvůj lid však stále má ji ve svém hlase.

</section>

<section>

Veřejný úřad mnohý vzíti váhá,

však tvůj lid odpovídá bez volání

a křičí: Úřad, po něm jen má snaha!

</section>

<section>

Máš příčinu se dáti do plesání,

mír, věhlas, bohatství vždyť v tobě vzplály.

Výsledek svědčí, pravdou že mé zdání.

</section>

<section>

Atheny, Sparta, zákony jež daly

a druhdy slavné byly svojím mravem,

co ty, ve dobru sotva dokázaly.

</section>

<section>

Neb zchytralým tak hradíš sebe právem,

že nevíš v polovici listopadu,

co v říjnu stkala’s ve rozmaru hravém.

</section>

<section>

Jak často, vzpomínáš-li, svojich řádů

a peněz, mravů, úřadů a zvyků

a rádců svojich proměnila’s radu!

</section>

<section>

A dobře vzpomínáš-li v tomto mžiku

a rozumně, tu jsi jak chorý, paní,

jenž nevydrží v loži beze vzlyku,

</section>

<section>

a zmítaje se bolestí se brání.

</section>
