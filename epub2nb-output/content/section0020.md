---
contentType: poetry
---

<section>

### Zpěv šestnáctý

Již tam jsem byl, kde vody bouřně hřměly

v kruh jiný padajíce v takém hluku,

jak v plných úlech když se rojí včely,

</section>

<section>

Tu stíny tři se od jednoho pluku

v ráz oddělily, který táhnul břehem

a toho deště žárnou snášel muku.

</section>

<section>

I křikl každý nás dostihna během:

„Stůj ty, který zdáš podle šatu býti

se z vlasti naší zhouby plné zběhem!"

</section>

<section>

Ach, jaké rány na jich těle zříti

mně bylo ort plamenů na nich všady:

i při vzpomínce hruď má bolest cítí.

</section>

<section>

Můj mistr jejich povšimnul si vády, tvář

ke mně obrátil řka: „V této chvíli

dej pozor, k tem být zdvořilý hleď tady.

</section>

<section>

A kdyby nebyl oheň, který střílí

zde místa povaha, já řek' bych, v dáli

spíš ty než oni že máš míti píli."

</section>

<section>

Svou starou píseň začli, jak jsme stáli,

a když nás v hlučném dostihnuli reji,

z těl svých před námi všichni kola spjali.

</section>

<section>

Jak nazí athleti se prohlížejí,

kde vhodně by se mohli zachytnouti,

než spolu tlukou se a porážejí:

</section>

<section>

Tak každý z nich tvář svoji ke mně kroutí

se toče v kruhu, tak že hrdlo jeho

opačnou stále s nohami šlo poutí.

</section>

<section>

„Ó jestli bída toho místa zlého,

tvář naše spálená i naše přání"

z nich jeden děl „zhrdnutí dojdou tvého,

</section>

<section>

Kéž sláva naše tvého ducha sklání,

bys pověděl, kdo jsi, tak jisté živé

že nohy vláčíš pustou pekel plání.

</section>

<section>

Ten, v jehož stopy kladu nohy chtivé,

ač na něm nahém vše jest popáleno,

byl větším, než ty v mysli tušíš snivé.

</section>

<section>

Vnuk dobré Qualdrady byl, jeho jmeno

kdys Guidoguerra; v jeho bylo žití

dost myšlenkou i mečem dosaženo.

</section>

<section>

Ten druhý, kterého zříš písek tříti,

je Thegghiaio Aldobrandi, hlasem svým

na světě víc měl by platen býti.

</section>

<section>

A v kříži třetí s nimi zde to já jsem,

Jacopo Rusticucci, ženou raněn,

té pych mi nejvíc uškodil svým časem."

</section>

<section>

O bych v té chvíli před ohněm byl chráněn,

já mezi ně bych uvrhnul se dolů

a mistrem skok ten nebyl by mi bráněn.

</section>

<section>

Leč že bych sžehnutý byl od plápolu,

má úzkost zmohla dobrou vůli moji,

jež toužila je obejmouti spolu.

</section>

<section>

Pak začal jsem: „Ne pohrdání kojí

mou duši, žal však nad vámi ji tráví

a brzy tak on s ní se nerozdvojí,

</section>

<section>

Neb ještě co mi tento pán můj praví,

já tušil již a pomyslil v té době,

že takých tlum, jak vy jste, zde se staví.

</section>

<section>

Jsem z vlasti vaší, jmena vaše v zdobě

tak zářící a vaše činy v pýše

a s láskou vždy jsem představoval sobě.

</section>

<section>

Žluč opouštím, k jablkům sladkým výše

za vůdce svého slibem chci se bráti,

však musím sestoupit dřív v střed té říše." —

</section>

<section>

„V tvých údech má-li duch tvůj dlouho vláti,"

on odpovídal dále na to, „má-li

tvá sláva ještě v příští věky pláti:

</section>

<section>

Rci, ctnost a mužnost posud přebývá-li

jak druhdy v městě našem, či snad samy

se z něho dávno v plachý útěk daly?

</section>

<section>

Neb Vilém Borsiere, jenž teprv s námi

čas krátký trpí a tam s druhy pílí,

nás příliš mučí svými rozprávkami."

</section>

<section>

„— Lid nový, náhlé výhry zavinily,

že a pýchou nádhera k nám tak se vtírá,

že Florencie teď již nad tím kvílí."

</section>

<section>

Tak zvolal jsem, má tvář se zvedla sirá,

a tři, jimž se to odpovědí zdálo,

se dívali, jak na pravdu se zírá.

</section>

<section>

„Když jindy by tě stálo to tak málo,"

mně všickni řekli, „upokojit jiné,

jsi blah, že hovoříš, co srdce prálo.

</section>

<section>

Nuž když opustiv tyto kraje stinné

se vrátíš, spatřit hvězdy, v lidská sídla.

když v slovu ,Tam jsem byl' ti radost kyne:

</section>

<section>

Mluv lidem, jak nás duše tvá zde zhlídla."

Pak rozlomili kolo, prchající

jich nohy v letu byly jako křídla.

</section>

<section>

Tak nemohl bys ani ,Amen' říci,

jak zmizeli, a mistr můj měl péči,

dál pošinouti kroky putující.

</section>

<section>

My málo šli a hukot vody věčí

tak blíže nás již bouřil rozpoutaný,

že sotva svoje slyšeli jsme řeči.

</section>

<section>

Jak onen proud, jenž vlastním svahem hnaný

jde z hory Viso k východu se žena,

ku Apeninám z levé teče strany,

</section>

<section>

Se Aquacheta zove u pramena,

než v nižší řečiště svou drahou splyne.

u Forli pak již toho nemá jmena;

</section>

<section>

Dál přes San Benedetto s hor se řine

a v rokli, kde by asyl pro tisíce

měl býti, s třeskem divokým se vine:

</section>

<section>

Zde s příkrého se svahu sklánějíce,

jsme poznali, jak sluch nám v krátce času

by zranily ty černé vody hřmíce.

</section>

<section>

Já hrubý provaz měl jsem kolem pasu,

s nímž, myslil jsem, že chytne ruka smělá

to pestrobarvé zvíře ve zápasu.

</section>

<section>

Když odvázal jsem provaz ten si s těla,

jak vůdce poručil, dal jsem ho jemu

na husté klubko zatočený zcela.

</section>

<section>

On v pravo obrácen k propasti lemu

dál trochu od kraje ho dolů hodil

vstříc propasti té jícnu bezednému.

</section>

<section>

„Ký nový div as dole tam se zrodil,

by s novým kynem souhlasil," — dím v taji

„jejž mistr tak svým okem doprovodil?"

</section>

<section>

Jak opatrní lidé býti mají

zvlášť u těch, již se s činem nespokojí,

leč v myšlenku i duchem pronikají!

</section>

<section>

On ke mně děl: „Co v mysli tvé se rojí

a co já čekám, tryskne nad skal svahy

a objeví se v krátce tváři tvojí.

</section>

<section>

Té pravdě vždycky, která má lže tahy,

máš zavřít ústa jí se opíraje:

neb bez viny nás v hanbu vrhá záhy.

</section>

<section>

Zde mlčet však mi nelze, přísahaje

při této komedii já ti pravím,

kéž s přízní mi se její potká báje:

</section>

<section>

Já viděl hustým tímto vzduchem tmavým,

jak postava se nesouc vzhůru pluje

i statečnému srdci děsem pravým.

</section>

<section>

Jak vrací se, kdo časem sestupuje,

by kotvu zveď, již chytly skalin rohy

neb jiného cos, nad čímž moře duje,

</section>

<section>

Se vzepne výš a k sobě skrčí nohy.

</section>
