---
contentType: prose
---

<section>

### Zpěv třetí

To slunce, láskou jež mou hruď prv hřálo,

to důkazem a bludu vyvrácením

tvář pravdy přesladkou mi ukázalo.

</section>

<section>

Bych vyznal, bludu prost že přesvědčením

jsem zaujat, já zvedám hlavu svoji

a myšlenky své na odpověď měním.

</section>

<section>

Leč vidění tu před mým zrakem stojí,

a zírat na sebe jen tak mne nutí,

že zahání v ráz celou zpověď moji.

</section>

<section>

Jak z vody hladké, jež je bez pohnutí,

ne hlubé tak, by dno nám ušlo zcela,

neb z průhledného skla jak v zamihnutí

</section>

<section>

Se tahy tváře jeví mdle, jak z čela

bílého bílá perla se odráží,

div zřítelnice že ji zadržela.

</section>

<section>

Zřím tváře v mraku, k hovoru se snaží;

mne opačný blud, který lásku vznítil,

ku zdroji Narcissu, ve jho své sráží.

</section>

<section>

Já obrátil se, jak je zor můj chytil,

a myslil jsem, toť pouhé zrcadlení,

však původ jeho znát jsem touhu cítil.

</section>

<section>

Však nikde ničeho, tož bez prodleni

zrak obracím v tvář průvodkyně sladké,

jíž v svatých očích plálo roztoužení.

</section>

<section>

„Že usmívám se, nediv se, tak v krátké

mi děla chvíli, zřím tvé dětské spády;

jit v stopě pravdy, nohy tvé jsou vratké,

</section>

<section>

A práznem jen tě pohánějí všady.

Co vidíš tady, bytosti jsou živé,

na slibech svých se dopustivší zrady.

</section>

<section>

Nuž s nimi mluv a slyš, a v mysli snivé

věř, světlo pravdy, jímž jsou všecky spjaté,

je druží tady k sobě v tísni tklivé.“

</section>

<section>

Já k stínu, který v míře vrchovaté

chtěl hovořiti, obrátil se s řečí

jak člověk, přílišná jejž touha mate.

</section>

<section>

„O šťastný duchu, jehož trudy léčí

zář žití věčná kojíc tebe slastí,

jež necítěná, cizí, všecko předčí;

</section>

<section>

Rač vlídně mez mé zvědavosti klásti,

rci jméno své mi a váš osud blahý!“

Se smavým zrakem, vlídné ve účasti,

</section>

<section>

„Věř, naše láska,“ odvětil mi záhy,

jak ona, dvůr svůj dle sebe jež řídí,

tě přenese hned přes tvých tužeb prahy.

</section>

<section>

Já jeptiškou kdys byla v středa lidi,

mne tobě vyšší krása nezatají,

když oko ducha tvého dobře vidí,

</section>

<section>

Že Piccarda jsem, poznáš, v tomto kraji

že sídlím blahá mezi blaženými

ve sféře nejlínější; že zde plají

</section>

<section>

Vše naše tužby žáry znícenými,

jen Duchu svatému se zalíbiti,

v řád jeho oddány, jak vládne jimi.

</section>

<section>

A tento los, jenž nízkým zdá se býti,

nám proto přidělen, že svoje sliby

jsme z části nesplnili ve svém žití.

</section>

<section>

„Váš pohled divuplný se mi líbí,

on něčím božským mně neznámým plane,

čímž poznat první vaši tvář zrak chybí.

</section>

<section>

Tož v poznání vás, duše milované,

jsem zpozdil se, teď pomaháš mi zvěstí,

že jasnější se mi tvůj obraz stane!

</section>

<section>

Nuž rci mi: Vy, jimž dostalo se štěstí,

zda toužíte po místě ještě vyšším,

kde druhů víc a vidění víc jesti?“

</section>

<section>

S druhými stíny s usmíváním tišším

se ke mně obrátila, s veselosti

jak v žáru první lásky ji pak slyším.

</section>

<section>

„Ó bratře, síla lásky do sytosti

nás ukájí, že chceme jen co máme,

po jiném netoužíce s dychtivostí.

</section>

<section>

Když vůli průchod výš se vznésti dáme,

tu bude v nesouzvuku naše chtění

S Tím, jehož vůli zde se nalézáme.

</section>

<section>

Což v těchto kruzích ale možno není,

když zákonem tu v lásce přebývati,

a ty se chýlíš k její pochopení.

</section>

<section>

Ba, tady chceš-li blaženým se státi,

ta třeba v souzvuk jíti s vůlí Boha,

s ní nechat vůli naši v jednu táti.

</section>

<section>

Od stupně k stupni tak nás řada mnohá

zde žije, vůle to jest celé říše

co král chce, za nim spěje naše vloha.

</section>

<section>

A jeho vůle mír náš jest, tou tiše

zde dlíme, ona moře, kam vše spěje,

co tvoří příroda – i čím On dýše.“

</section>

<section>

Že všady v nebi ráj, teď jasné skvěje

se přede mnou, nechť milosť boží všady

v ta místa nestejnou se září leje.

</section>

<section>

Jak jedna krmě často skájí hlady,

a po druhé přec choutka v hrdlu vzplála,

dík za onu a prosba za tu – tady

</section>

<section>

Se posuňky i slovy duše ptala,

bych zvěděl, jaké ono bylo tkaní,

jež člunkem až ke konci nedotkala.

</section>

<section>

Teď zásluha a dokonalost paní

na nebi blaží, dle jejíhož řádu

se závoj skládá kolem dívčích skrání,

</section>

<section>

By v bdění, v spaní lásky věčné vnada

s tím zakoušely ženichem, jenž bere

rád sliby, v nichž své lásky jeví vládu.

</section>

<section>

Bych nepoznala strasti světa steré,

já děvče za ní prchla, žít jsem chtěla

dle její řehole ve říze šeré.

</section>

<section>

Zlu zvyklá spíš než dobro mužů smělá

pěst urvala mne, vtrhliť v klášter milý – 

Bůh ví sám, jaké žití pak jsem měla!

</section>

<section>

Lesk druhý, po mé pravici jenž chýlí

se k tobě níže a který se nítí

vším světlem, v němž ta naše sféra pílí.

</section>

<section>

O sobě co já totéž praví, v žití

též byla jeptiška a též jí s hlavy

stín svatých stužek vzali muži lití.

</section>

<section>

Leč ve svět ač se navrátila lhavý,

přec věrna byla srdce svého šláři

proti vůli své i přes zlé mravy.

</section>

<section>

Ve velké Konstancie patříš záři,

jež z druhého Šváb vichru porodila

ten třetí, s nímž se celá moc jich maří.“

</section>

<section>

Pak začla pět, když toto promluvila,

a zmizela v „Ave Maria“ pění,

jak těžkou věc by hloub vod pohltila.

</section>

<section>

Můj zrak, jenž patřil na ni v roztoužení

jak dlouho mohl, jakmile ji ztratil,

k vyššímu cíli obrátil své chtění,

</section>

<section>

Ku Beatrici své se opět vrátil;

leč tato bleskla tak svých očí pláním

v mé oči, až mne její pohled zchvátil,

</section>

<section>

Že na příště jsem počkal se svým ptaním.

</section>
