---
contentType: poetry
---

<section>

### Zpěv jedenáctý

Z vysokého břehu srázném lemu,

jenž z rozbitých skal v kruh čněl zbudovaný,

jsme došli k davu více příšernému.

</section>

<section>

Zde zarazil nás puch tak neslýchaný

z dna rokle jdoucí, že za rakve tmavé

jsme víko vešli, jsouce bez ochrany.

</section>

<section>

Tu nápis četl zrak můj v barvě žhavé:

Jest papeže mi Anastasa chovat,

jejž druhdy Fotin svedl s cesty pravé.

</section>

<section>

„Teď zvolna dlužno dolů sestupovat,

by smysl uvyknul se těmto párám:

jich smrad nebude víc pak pozorovat."

</section>

<section>

Tak mistr můj. Já nesměle jej kárám:

„Ó najdi něco, aby chvíle hbité

jsme neztratili!" On: „Zříš, já se starám.

</section>

<section>

Můj synu, v středu skalin těchto skryté" —

hned začal řeč — „tři menší najdeš kruhy

jak ty, z nichž vyšed's, rovněž stupňovité.

</section>

<section>

V nich zatracencův různé najdeš druhy;

by pohled na ně zkojil pud v tvé hrudi,

slyš, jak a proč zde spjati jsou v trest tuhý.

</section>

<section>

Cíl zloby každé, jež zášť nebes budí,

jest bezpráví, za kterým člověk slídí,

když jiné násilím neb klamem trudí.

</section>

<section>

A klam že bývá vlastní vinou lidí,

víc Bůh jej tresce, proto nejníž ztměly

tvůj šejdíře zrak v mukách větších vidí.

</section>

<section>

Jest násilníků pln kruh první celý;

leč trojí můž' být násilí v své zlobě,

tož na tři menší kruhy on se dělí.

</section>

<section>

Lze proti Bohu, bližnímu a sobě

být násilným; buď na těle či jmění,

jak nyní zřejmý důvod podám tobě.

</section>

<section>

Na bližním násilí jest poranění

neb vražda, násilím na statku jeho

jest loupež, ztroskot nebo vypálení.

</section>

<section>

Tož vrahy, tvůrce poranění zlého

a lupiče, kruh tento první hostí,

zde v různých tlupách zkoušejí zla všeho.

</section>

<section>

Násilím člověk života se sprostí

neb statku svého; v druhém kruhu rojí

neb zmítají se marné ve lítosti,

</section>

<section>

Kdo vzali život sobě s vášní v boji,

kdo hrou své jmění bídně promrhali

a místo plesu jen se pláčem kojí.

</section>

<section>

A proti Božství násilnictvím vzpláli,

kdo v srdci svém je popřeli a tupí,

a dary přírody kdo pohrdali:

</section>

<section>

Menšího kruhu pod pečetí úpí

Sodoma, Kahors, tak zde každý zmírá,

kdo Bohem zhrdá a rouhání kupí.

</section>

<section>

Klam dále, každé svědomí jenž týrá,

můž' na tom, kdo nám věří, spáchán býti,

i na tom, od něhož nám není víra

</section>

<section>

A tímto klamem, zdá se, v nic se řítí

jen svazek lásky, přírody to činu:

lze v drahém knlhu zahnízděny zříti

</section>

<section>

I pokrytství, lesť i hadačství vinu

i faleš, simonii i zla jiná,

kuplíře, zloděje a rovnou špínu.

</section>

<section>

A oním se zas láska zapomíná

od přírody i ta, jež s ní se spřádá,

jíž bližší důvěra se započíná.

</section>

<section>

Tož, v nejužší kruh kde se peklo skládá,

ve středu světa Dis má sídlo stinné,

tam věčným trestem hyne každá zrada."

</section>

<section>

A já: „O mistře, velmi jasně plyne

tvůj rozhovor a dobře rozeznává

tu propast i ten lid, který tam hyne,

</section>

<section>

Leč pověz, ti, jež vichrů žene vřava

ti, déšť jež šlehá, ti v blativém kalu,

jichž spurné láni se tu v jedno stkává,

</section>

<section>

Čím to, že nejsou v onom mastě palu,

když Bůh jest na ně rozhněván? Když není,

tož rci, nač úpí v takovém zde žalu?" —

</section>

<section>

On ke mně: „V jakém duch tvůj poblouznění

víc nežli jindy těká, aneb klíčí

teď jiným směrem tvoje přemýšlení?

</section>

<section>

Zda zapomněl jsi, jakým slovem líčí

v své Ethice tvůj mistr zbožňovaný

tři náklonnosti, jež se nebi příčí:

</section>

<section>

Nemírnost, zlobu a šílenstvím štvaný

pud zvířecí a proč z nich nemírností

míň uražen, míň tresce Svrchovaný?

</section>

<section>

A když uvážíš tento výrok dosti

si připomena, kteří oni byli,

jež vrchní část před městem Dita hostí:

</section>

<section>

Tu jasně uzříš, proč je oddělily

od těchto soudy Boha, že je dáví

ve menších trestech též hněv menší síly."

</section>

<section>

„O Slunce, jež mi ujasňuješ zrak tmavý,

tvé rozluštění tak mou mysl kojí,

že pochybnost jak vědění mne baví.

</section>

<section>

Leč trochu nazpět obrať mysl svoji,

kde děl's, že lichva urážkou jest Boha,

ten uzel rozvaž mně, ó světla zdroji!"

</section>

<section>

Děl: „Mudrctvím čí zabývá se vloha,

ten pozná hned, že příroda se line,

(jak dí ne jedna, ale stránka mnohá),

</section>

<section>

Z Božího ducha, že z děl jeho plyne,

a mysl když do Fysiky tvé zřela,

po málo listech nezří pravdy jiné,

</section>

<section>

Leč umění že vaše, moudrost celá,

jak žák za mistrem v sled jim následuje,

jak vnučka jeho, ať si co chce dělá.

</section>

<section>

A tímto dvojím, snad se pamatuje

tvůj duch na Genesis, se člověk živí,

v před lidstvo jde a dál se udržuje;

</section>

<section>

Leč jinou cestou lichvář lakotivý

jda zhrdá přírodou i žačkou její,

a v jiné doufá skolebán v blud lživý.

</section>

<section>

Však za mnou dál, mé kroky dále spějí.

Vůz celý leží směrem Caura v dáli

a Ryby se již na obzoru chvějí,

</section>

<section>

Tam teprv cesta vede přes ty skály."

</section>
