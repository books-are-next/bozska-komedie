---
contentType: poetry
---

<section>

### Zpěv osmnáctý

Když položil cíl svému rozhovoru,

můj mistr vznešený, tu v tklivé přízni

v tvář pohlednul mi, zda v ní není sporu.

</section>

<section>

Já novou trápen po vědění žízní,

na oko mlčel jsem a pravil v taji:

„Snad nový dotaz byl by jemu trýzní.“ —

</section>

<section>

Leč pravý otec poznal, že, co ždají

mé myšlénky, to nedím řečí svojí,

mně k řeči chuť dal, jež mé choutky skájí.

</section>

<section>

Dím: „Zírání ve světla tvého zdroji

tak oživlo, že jasně beze stínu,

co líčil’s mi, přede mnou nyní stojí.

</section>

<section>

Tož, sladký otče, odpusť svému synu

a vysvětli mi ještě onu lásku,

jež zdrojem dobrých jest i špatných činů.“ —

</section>

<section>

— „Zrak ducha zbystři!“ děl tu na otázku,

„a pochopíš těch slepců pobloudění,

již dávají si pravých vůdců masku.

</section>

<section>

Duch stvořen rychle k lásky ukojení

se hnout dá tím, co líbí se mu právě,

jak vzbudí se v něm v činu zalíbení;

</section>

<section>

Váš pochop věcí skutečných pak v hlavě

si tvoří představy, jež rozvinuje

a ducha k nim pak táhne naléhavě.

</section>

<section>

A duch když s představami v souzvuk pluje,

to láska jest, a přírody to dílem,

že zálibou vás cele opanuje.

</section>

<section>

Jak stoupat ku výši jest ohně cílem,

kde nejdél trvá látka jeho celá,

čímž libuje si ve stoupání čilém:

</section>

<section>

Tak chtěním duše lidská zahořelá,

jež duševní jsouc hnutí, neustává,

až drahý předmět obejmout smí zcela.

</section>

<section>

Tu poznat můžeš, kterak věru tmavá

těm pravda jest, kteří se domýšlejí,

že každá láska dobrá je i pravá.

</section>

<section>

Být dobrá, můž’ se zdát vždy látka její,

však nemusí být každý otisk jasný

tím, vosk že dobrý.“ — Díky v obličeji

</section>

<section>

Dím: „Pozornost má a tvůj výklad krásný

mi lásku odhalily, pochybnosti

však víc v mé duši spor se zvedá hlasný.

</section>

<section>

Když láska ze zevnějšku k nám se hostí,

když jen tou nohou chodí duch náš cele,

kterou jde cestou, není jeho ctností.“ —

</section>

<section>

„Co rozum chápe, řeknu tobě směle,“

on ke mně na to, „druhé poví tobě

Beatrice, toť věc je víry vřelé.

</section>

<section>

Jeť formě substantialní, jež v sobě

od látky různá k ní se připojila,

prazvláštní síla dána v každé době.

</section>

<section>

Ji poznáváme, jak se chopí díla;

že jest, nám praví její působení,

jak, strom že žije, svědčí zeleň milá.

</section>

<section>

Tak odkud se v nás bere pochopení

těch prvních pojmů, odkud ona touha

je prvních pudů, lidem známo není.

</section>

<section>

Jak včela pud dělati med, tož pouhá

ta náklonnost, ta nezaslouží chvály,

a chybí též, kdo hanou se jí rouhá.

</section>

<section>

By síly druhé na souzvuk s ní hrály,

vám vrozena též síla, jež vám radí,

na prahu svolení ten strážce stálý.

</section>

<section>

A ona láska, k zlu když ve vás řádí

neb k dobru, toho původ je, ta ruku

vám podá a vás ku zásluze svádí.

</section>

<section>

Kdo pronikli až tvorstva do souzvuku,

že volnost vrozena je, pochopili;

tož zanechali světu mravouku.

</section>

<section>

A dejme tomu, z nutnosti že síly

by každá láska žárem ve vás vzplála,

jest vaše moc, žár byste ukrotili.

</section>

<section>

A volnost vůle to jest, již zde zvala

„ctnou silou“ Bice, pomni na to zase,

snad o tom kdyby do řeči se dala.“ —

</section>

<section>

V tom luna, která v půlnoc zpozdila se,

nám rozptýlivši hvězdy vzešla celá,

jak v ohni kotel plála v plné kráse.

</section>

<section>

A proti nebi onou drahou spěla,

kde kouli slunce viděl Říman pláti,

když mezi Sardy, Corsy k pádu sjela;

</section>

<section>

A ctný ten stín, jímž více vychloubati

se Pietola může nad Mantovu,

mé břímě sňal, jak přestal vykládati.

</section>

<section>

Já, jenž jsem jeho zřetelnému slovu

sluch popřál ve všem nyní ukojený,

jak spitý snem jsem potácel se znovu.

</section>

<section>

Leč z mátoh těchto záhy vytržený

jsem lidmi byl, ti za našimi zády

se hnali chvatem na ty skalní stěny.

</section>

<section>

Jak Aesopa a Ismena když spády

na březích zřely davy v divém shonu,

když chtěly Theby smířit Baccha rády:

</section>

<section>

Tak tady kroky mnohých milionů

se pletly, jak jsem zřel, všech duší, vůli

jež dobrou a ctnou láskou byly v honu.

</section>

<section>

A mžikem již své kroky k našim hnuly,

neb rychlým během spěl ten zástup širý;

od prvních dvou jsme s pláčem vyslechnuli:

</section>

<section>

Chvat Marii hnal do hor plnou víry,

by dobyl Ilerdy, přes Marsilii

let Caesar do Španěl. — „Jenž nezná míry,

</section>

<section>

V spěch dejme se, láskou, jež brzy míjí,

čas nemrhejme!“ — křičeli tak davem —

„ať snahou dobra milost se rozvíjí!“ —

</section>

<section>

— „Ó lide, v kterém v ruchu plápolavém

teď horlivost netečnost všecku stírá,

a liknavost, pro niž se káte právem,

</section>

<section>

Ten žijící zde — nelhu, buď mi víra! —

chce vzhůru jít, jak slunce znova svitne,

nuž rcete, kde se vchod zde otevírá?“ —

</section>

<section>

S rtů vůdce sotva toto slovo slítne,

dí jeden z duchů: „S námi bez ustání

když půjdete, vstříc otvor hned vám kmitne.

</section>

<section>

Tak v stálý pochod my jsme touhou hnáni,

že nelze prodlít; odpusť, nedej jména

nezpůsobu našeho počínání.

</section>

<section>

Ve Veroně já u svatého Zena

byl opat, Rudovous byl dobrým králem,

nad jeho vládou posud Milán stená.

</section>

<section>

A jednou nohou v hrobě již je málem

ten, který pro ten klášter v pláči vřelém,

že vládnul tam, se bude trápit žalem;

</section>

<section>

Neb syna svého, jenž jest bídák tělem

a horší duchem a narozen špatně,

tam opatem zval ve zbujnictví smělém.“ —

</section>

<section>

Zda mluvil dál, neb zmlk’, já nevím, chvatně

se kolem hnal a cesty kus byl dále;

to utkvělo mi v hlavě. Ten, jenž statně

</section>

<section>

Po boku při všem byl mi neustále,

děl: „Obrať se a viz, jak lenivosti

dvou těchto lání ku špatné jest chvále.“ —

</section>

<section>

Za všemi křičeli tak v horlivosti:

Lid vymřít musil, který přešel moře,

než Jordán kynul dětem hostinností,

</section>

<section>

A onen, který nechtěl snášet hoře

až do konce s Anchisa synem, zhynul,

sám beze slávy osud sobě tvoře!

</section>

<section>

Když jejich pochod v dálku se již šinul,

že nemoh’ jsem víc rozeznati stíny,

myšlénka ve mně vznikla, a z té vinul

</section>

<section>

Se různých příval, jiný a zas jiný,

až těkal duch můj sem tam ve bloudění,

a s chutí víčka zavřel jsem a líný

</section>

<section>

Proud myšlení mně zvolna přešel v snění.

</section>
