---
contentType: prose
---

### Zpěv dvacátý sedmý

Již vzpřímen plamen trčel bez záchvěvu,

již domluvil a od nás šel, neb kynul

mu ku odchodu mistr sladkých zpěvů;

Když druhý plamen, jenž se za ním šinul,

na vrchol svůj mé obě oči sklání,

neb pomatený zvuk se z něho řinul.

Jak sicilský býk, jehož první řvaní

byl muže pláč — a to se stalo právem -

jenž pilníkem svým zdělal jej, ve štkání

Řval mučeného stonem v kovu žhavém,

že zdálo se, ač býk byl z kovu celý,

že bol jej protknul v pláči usedavém:

Tak od počátku, že se v žáru chvěly

bez cest a otvorů, ty zvuky bolu

nám zmateně a v řeči ohně zněly.

Když celou cestu prošly ku vrcholu,

kterému onen chvějný pohyb daly, jejž

dal jim jazyk skrytý ve plápolu,

Tu slyšeli jsme : „O ty, k němuž valí

se hlas můj, lombardskou jenž mluviťs řečí

řka: Víc se neptám, pouť tvá nechť se vzdálí:

Byť zpozdění mé bylo trochu větší,

tě nemrziž, ó, postůj, promluv se mnou,

zříš, nechť i hořím, přec mám toho péči.

O, nedávno-li v tuto říši temnou

jsi spadl s toho latinského kraje,

jenž mých všech hříchů kolébkou byl jemnou,

Zda míru, rci, neb prapor války vlaje

ve Romagni? Já z hor byl pod Urbinem,

kde Tiber vzniká v dálku ubíhaje."

Můj vůdce v bok mne strčil vlídným kynem,

má tvář pozorně zřela nakloněna,

i děl: „Teď mluv, ten latinských niv synem!" —

Má odpověď, jež byla připravena,

když hned jsem začal, k němu takto spěje:

„O duše, jež dlíš v žáru zahalená,

V tvé Romagni se války žár vždy stkvěje

a ve tyranů srdci neustává,

však zjevný bol jsem nezřel, odcházeje.

Jak před lety teď Ravenny jest sláva,

Polenty orel vždy tam hnízdí v zdaru

a nad Cervií křídly ještě mává.

Zem dlouho obležena, statně zmaru

jež vzdorujíc Francouzů sbila řady,

pod vládou trvá zelených teď spárů.

A z Verrucchia starý chrt a mladý,

již Montagnovi zatopili perně,

jak zvyk jich, zuby zatínají všady;

A města na Lamonu, na Santerně

z bílého hnízda mladé lvice řídí,

jež strany žádné dlouho nedbá věrně,

A hrad, jejž zrak tvůj na Savii vidí,

jak leží mezi horami a luhy,

hned po vládci, hned svobodě se pídí.

Teď, prosím, nebuď tvrdší nežli druhý

a vypravuj nám, kdo jsi v tomto mžiku,

by nezhaslo tvé jméno bez zásluhy.“ —

Když chvíli hučel plamen, jak měl v zvyku,

hned sem tam jazyk ostrý pohyboval,

a toto ke mně dechlo z jeho vzlyku:

„Věř, tento plamen, kdybych víru choval,

že osobě zní, jež se na svět vrátí,

tak nyní on by sebou nelomcoval.

Však tato tůň že všecko živé schvátí,

tož, pravdu-li zde moje ucho slýchá,

bez bázně, hanby chci ti odvet dáti.

Byv vojákem pak vzal jsem provaz mnicha

v té naději, že tak dost pykat budu,

má víra v skutku nebyla by lichá.

Však velekněz ku prvotnímu bludu

mne zase svedl, — budiž stižen zmarem! —

to, jak a proč, ti zjevím beze studu.

Co byl jsem z kostí, z žil a z masa tvarem,

jejž matka dala mi, mé všecky činy

než lví spíš liščí byly lstí a svárem.

Já všecky tajné cesty znal a stíny

a v tom jsem vyveď díla neslýchaná,

že světem spěla slavná zvěst mé viny.

Však žití mého loď když byla hnána

tam, kde pomýšlí každý, že jest chvíle,

by spustil plachty vše a stočil lana,

Mně zhnusilo se, co mi bylo milé,

já litoval a zpovídal svou bídu

a pokání mé mohlo dospět cíle.

Leč nových Farizeů hlava v lidu

blíž Lateranu vznítila chuť k boji,

ne s Turčíny však, ani s rodem Židů,

Jen křesťan stál v nepřátel jeho roji,

u Akri žádný z nich nepohnul zbraní,

ni neprodal Sultanu službu svoji.

Sám nedbal úřadu, ni pomazání,

ni provazu, jenž moje spínal tělo,

jímž mnohý zhubne, kdo jím bok svůj zraní.

Jak Silvestru se s Konstantinem dělo,

jenž na Sorakte ždál, a by jej zhojil,

mne zvolit rádcem svým se jemu chtělo,

A zimnici bych jeho pýchy zkojil,

mne v potaz bral, já mlčel v první době,

neb on svá slova jak opilec pojil.

Děl: ,Obavy já nechci vznítit v tobě,

já ihned rozřeším tě, dej mi radu,

jak Praeneste hrad získati mám sobě?

Víš, v zámek nebe dva své klíče kladu,

a mohu otvírat neb zavírati,

můj předchůdce jich zanedbával vládu.'

Tak důvodem mne pádným doveď hnáti,

a mlčet že mi nejhorším se zdálo,

já děl: ,Když, otče, smýt a zažehnati

Hřích můžeš, v který mne tvé přání hnalo,

věz, vítězství ověnčí vládu tvoji,

jen mnoho slib a plnit můžeš málo.'

Jak přišel František při smrti mojí,

by vzal mou duši, ale Cherub tmavý

mu dél: ,Jej nech, v něm vidím kořisť svoji,

K mým otrokům on půjde v jícen žhavý,

neb radil ke lsti, od té chvíle shání

se po kadeřích jeho spár můj dravý.

Neb odpouštěti nelze bez pokání,

kdo ale kaje se a v zlo se chýlí,

ten rozporu se jistě neubrání.'

O jaký strach mnou chvěl v té děsné chvíli,

když ďas mne chyť řka: ,Ty's nemyslil, brachu,

že tak se vyznám v logice, můj milý!'

Nes' k Minosu mne, který, v osmém vzmachu

když ku tvrdému hřbetu ocas prudce

vzpjal, vztekem hryz jej, řval: ,Ve ohně nachu

Svůj trest spěj hledat mezi zrádné škůdce!'

Tak vidíš mne, v ty zatracen jsem kraje,

zde v šatu ohně hynu ve své muce."

Když hovor svůj tak ukončil, tu štkaje

ten plamen kráčel dál směrem své dráhy,

roh ostrý kloně hned a ohýbaje.

My dále šli, já a můj vůdce drahý,

na nejbližší most nad skal úžlabinou

nad propasť, v které odvet najdou záhy,

Kdo svár sijíce obtíží se vinou.
