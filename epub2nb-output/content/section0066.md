---
contentType: prose
---

### Zpěv dvacátý osmý

Jak na vše strany zraky svoje točím,

bych prohled’ boží les ten hustý, živý,

jenž nového dne záři tlumil očím,

Bez váhání břeh minul jsem a snivý

šel krajinou pozvolna, kolem země

vstříc zevšad voněla mi, konejšivý

A sladký vzduch, jenž nemění se, ke mně

vál blíž a blíž na skráň mou dech svůj skládal,

ne silnější než vítr, když vlá jemně.

A tichou hudbou do listů se vpřádal,

jež s chvěním se všech stran se ukláněly

tam, svaté hory kam první stín padal.

Však přílišně se přec tak nezachvěly,

že v jejich vršcích ptáci spiti jasem

by na chvíli se v písni zamlčeli;

Leč v plné veselosti zvučným hlasem

čas ranní opěvali v listů skrýši,

jež sladkým jejím rýmům byly basem.

Od větve k větvi jako v lesní tiši

to šumí jak na břehu u Chiassi,

Eola ústa Sciroccem když dýší.

Již v starý les ten, v různé tyto hlasy,

krok volný zanes’ mne, že jenom stěží

jsem rozeznat moh’, kam jsem vstoupil asi.

V tom před nohami, hle, mi potok běží,

jenž k levé straně vlnkami hrál v býlí

tam skláněje, co rostlo na pobřeží.

Nejčistší vody kalnými by byly

s tou srovnány, jež byla bez přísady,

a vždy by v sobě různé látky kryly,

Ač celá tmavá zvolna teče tady

ve stínech, které nemůž’ proniknouti

ni luna, slunce světla vodopády.

Nechť nohy moje ustaly zde v pouti,

zrak pátral dále za tu řeku v snění,

ty svěží nivy touže postihnouti.

Tam zjevila se, (jako překvapení

když stihne nás, že podivením zcela

v nás každé jiné zhasne pomyšlení),

Mně paní krásná, sama šla a pěla,

květ za květem trhala bez přestání,

kterými kryta její cesta celá.

„Na lásky paprscích, ó krásná paní,

jež hřeješ se, mám věřit obličeji,

jenž svědkem srdce bývá? Ó kéž sklání

Se cesta tvoje ke mně, nad peřeji

té vody (děl jsem) bych moh’ rozuměti,

co čarovně tak tvoje ústa pějí.

Mně Proserpinu voláš do paměti,

kde byla, jak jí bylo, když ji matce

a jí máj vzali osudové kletí.“ —

Jak v tanci dívka otáčí se hladce,

že zdá se skoro ve některé době,

že země nedotýká se, tak sladce

Na červených a žlutých kvítků zdobě

se otočila ke mně jako panna,

jež v studu sklání cudné oči obě.

Mé prosbě ihned otevřena brána;

tak přišla blíž, až sladkých tonů vnada

i s obsahem mnou byla pojímána.

Když byla tam, kde vlhkých travin řada

ve krásných vlnek chladné lázni stála,

zrak pozvedla, zkad blaho na mne padá.

Tím žárem, tuším, druhdy sotva vzplála

Venuše brva, když raněna synem

přes obličej svůj lásky milost ždála.

Na pravém břehu druhém smavým kynem

víc květin trhala, jež tato země

bez setby rodí na tom břehu stinném.

Tři kroky přes řeku jen měla ke mně.

Proud Hellespontu, jímž se Xerxes brodil,

(tu uzdu každé pýchy, řvoucí temně)

Tak nenáviděl Leander, když vodil

jej od Sestu vír bouřný ku Abydu,

jak já tu řeku, po níž bych rád chodil.

— „Jste nováčkové tady a že v klidu

se usmívám (tak začla) na tom místě,

jež za hnízdo Bůh určil všemu lidu,

Vy divíte se překvapeni jistě,

však žalmem Delectasti, který pěji,

vám z mraků ducha světlo vzejde čistě.

Ty, jenž’s mne přední prosil, nejraději

co slyšel bysi, zeptej se, na tvoje

otázky dáti odpověď sem spěji. —“

Šum lesa tady, čisté vody zdroje

mne matou, v boj se proti tomu řítí,

co posud byla nová víra moje.

A ona: „To, co podiv v tobě nítí,

čím jest a proč, chci povědíti tobě,

a mlhy, jež tě tlačí, rozptýliti.

Nejvyšší Dobro, které stačí sobě,

to lidi dobré stvořilo k jich blahu,

v mír věčný dalo jim to místo v zdobě.

Pro hřích svůj málo dleli na tom svahu,

pro hřích svůj sladkou hru a úsměv jarý

za bolnou v slzách vyměnili dráhu.

By spory, které mají vodní páry

a páry země dole, jež jak mohou

se táhnou tam, kam lákají je žáry,

Zde lidem půtku nestrojily mnohou,

je volný vrch, kde hrot jeho zrak zočí,

a vysoko ční nebes pod oblohou.

Že veškerý vzduch do kruhu se točí

jda za první nebeské klenby poutí,

když překážka mu cestu nezakročí,

Ten pohyb musí vrchu zde se tknouti,

neb volně ční do vzduchu, vlna živá

i hustý háj se musí zvučně hnouti.

A tknutá bylina se rozekývá,

vzduch sama oplodní svou silou, luhu

pak sílu tuto plodící vzduch vlívá.

A vaše země svoji pro zásluhu,

neb svého nebe bývá oplodněna

a rodí stromy všelikého druhu.

Tož vaše mysl nebuď udivena,

když časem tady klíčí nové květy

a zapustí svůj kořen bez semena.

A věz, že pláně ty, ač neosety,

jsou plny druhů semen, v nichž i plody,

k nimž neuklánějí se lidské rety.

A z žádných žil zde netryskají vody,

z žil parou doplněných, jako řeka,

jež získá, ztrácí dech dle nepohody.

Ze zřídla bezpečného zdroj ten stéká,

a tolik vody z vůle Boha bere,

co na dvě strany lije od pravěka.

Na straně té se s onou silou dere,

jež k vyhlazení hříchu z mysli nutná,

tam křísí v mysli dobré skutky steré.

Zde jmenuje se Lethe řeka rmutná,

tam Eunoe nepůsobíc dříve,

když zde i tamo ret jí neochutná.

Ta nad všecky je chuti působivé.

Ač zkojena můž’ tvá být žízeň dosti,

bych neřekla víc, z přízně dobrotivé,

Chci dáti přídavek tvé zvědavosti,

jenž myslím, nebude ti méně milý,

že předstihuje slib můj výmluvností.

Ti v dávných časech, kteří velebili

v svých básních zlatý věk a jeho štěstí,

na Parnassu snad o místě tom snili.

Zde lidstva kořen nevinou moh’ kvésti,

zde každý plod je, zde jest vesna skvělá,

toť nektar, o němž všecky bájí zvěsti. —“

K svým básníkům já obrátil se zcela

a viděl jsem, že v tichém usmívání

ta poslední řeč v jejich ucho zněla.

Pak obrátil jsem tvář ku krásné Paní.
