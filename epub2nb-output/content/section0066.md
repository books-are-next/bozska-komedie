---
contentType: prose
---

<section>

### Zpěv dvacátý osmý

Jak na vše strany zraky svoje točím,

bych prohled’ boží les ten hustý, živý,

jenž nového dne záři tlumil očím,

</section>

<section>

Bez váhání břeh minul jsem a snivý

šel krajinou pozvolna, kolem země

vstříc zevšad voněla mi, konejšivý

</section>

<section>

A sladký vzduch, jenž nemění se, ke mně

vál blíž a blíž na skráň mou dech svůj skládal,

ne silnější než vítr, když vlá jemně.

</section>

<section>

A tichou hudbou do listů se vpřádal,

jež s chvěním se všech stran se ukláněly

tam, svaté hory kam první stín padal.

</section>

<section>

Však přílišně se přec tak nezachvěly,

že v jejich vršcích ptáci spiti jasem

by na chvíli se v písni zamlčeli;

</section>

<section>

Leč v plné veselosti zvučným hlasem

čas ranní opěvali v listů skrýši,

jež sladkým jejím rýmům byly basem.

</section>

<section>

Od větve k větvi jako v lesní tiši

to šumí jak na břehu u Chiassi,

Eola ústa Sciroccem když dýší.

</section>

<section>

Již v starý les ten, v různé tyto hlasy,

krok volný zanes’ mne, že jenom stěží

jsem rozeznat moh’, kam jsem vstoupil asi.

</section>

<section>

V tom před nohami, hle, mi potok běží,

jenž k levé straně vlnkami hrál v býlí

tam skláněje, co rostlo na pobřeží.

</section>

<section>

Nejčistší vody kalnými by byly

s tou srovnány, jež byla bez přísady,

a vždy by v sobě různé látky kryly,

</section>

<section>

Ač celá tmavá zvolna teče tady

ve stínech, které nemůž’ proniknouti

ni luna, slunce světla vodopády.

</section>

<section>

Nechť nohy moje ustaly zde v pouti,

zrak pátral dále za tu řeku v snění,

ty svěží nivy touže postihnouti.

</section>

<section>

Tam zjevila se, (jako překvapení

když stihne nás, že podivením zcela

v nás každé jiné zhasne pomyšlení),

</section>

<section>

Mně paní krásná, sama šla a pěla,

květ za květem trhala bez přestání,

kterými kryta její cesta celá.

</section>

<section>

„Na lásky paprscích, ó krásná paní,

jež hřeješ se, mám věřit obličeji,

jenž svědkem srdce bývá? Ó kéž sklání

</section>

<section>

Se cesta tvoje ke mně, nad peřeji

té vody (děl jsem) bych moh’ rozuměti,

co čarovně tak tvoje ústa pějí.

</section>

<section>

Mně Proserpinu voláš do paměti,

kde byla, jak jí bylo, když ji matce

a jí máj vzali osudové kletí.“ —

</section>

<section>

Jak v tanci dívka otáčí se hladce,

že zdá se skoro ve některé době,

že země nedotýká se, tak sladce

</section>

<section>

Na červených a žlutých kvítků zdobě

se otočila ke mně jako panna,

jež v studu sklání cudné oči obě.

</section>

<section>

Mé prosbě ihned otevřena brána;

tak přišla blíž, až sladkých tonů vnada

i s obsahem mnou byla pojímána.

</section>

<section>

Když byla tam, kde vlhkých travin řada

ve krásných vlnek chladné lázni stála,

zrak pozvedla, zkad blaho na mne padá.

</section>

<section>

Tím žárem, tuším, druhdy sotva vzplála

Venuše brva, když raněna synem

přes obličej svůj lásky milost ždála.

</section>

<section>

Na pravém břehu druhém smavým kynem

víc květin trhala, jež tato země

bez setby rodí na tom břehu stinném.

</section>

<section>

Tři kroky přes řeku jen měla ke mně.

Proud Hellespontu, jímž se Xerxes brodil,

(tu uzdu každé pýchy, řvoucí temně)

</section>

<section>

Tak nenáviděl Leander, když vodil

jej od Sestu vír bouřný ku Abydu,

jak já tu řeku, po níž bych rád chodil.

</section>

<section>

— „Jste nováčkové tady a že v klidu

se usmívám (tak začla) na tom místě,

jež za hnízdo Bůh určil všemu lidu,

</section>

<section>

Vy divíte se překvapeni jistě,

však žalmem Delectasti, který pěji,

vám z mraků ducha světlo vzejde čistě.

</section>

<section>

Ty, jenž’s mne přední prosil, nejraději

co slyšel bysi, zeptej se, na tvoje

otázky dáti odpověď sem spěji. —“

</section>

<section>

Šum lesa tady, čisté vody zdroje

mne matou, v boj se proti tomu řítí,

co posud byla nová víra moje.

</section>

<section>

A ona: „To, co podiv v tobě nítí,

čím jest a proč, chci povědíti tobě,

a mlhy, jež tě tlačí, rozptýliti.

</section>

<section>

Nejvyšší Dobro, které stačí sobě,

to lidi dobré stvořilo k jich blahu,

v mír věčný dalo jim to místo v zdobě.

</section>

<section>

Pro hřích svůj málo dleli na tom svahu,

pro hřích svůj sladkou hru a úsměv jarý

za bolnou v slzách vyměnili dráhu.

</section>

<section>

By spory, které mají vodní páry

a páry země dole, jež jak mohou

se táhnou tam, kam lákají je žáry,

</section>

<section>

Zde lidem půtku nestrojily mnohou,

je volný vrch, kde hrot jeho zrak zočí,

a vysoko ční nebes pod oblohou.

</section>

<section>

Že veškerý vzduch do kruhu se točí

jda za první nebeské klenby poutí,

když překážka mu cestu nezakročí,

</section>

<section>

Ten pohyb musí vrchu zde se tknouti,

neb volně ční do vzduchu, vlna živá

i hustý háj se musí zvučně hnouti.

</section>

<section>

A tknutá bylina se rozekývá,

vzduch sama oplodní svou silou, luhu

pak sílu tuto plodící vzduch vlívá.

</section>

<section>

A vaše země svoji pro zásluhu,

neb svého nebe bývá oplodněna

a rodí stromy všelikého druhu.

</section>

<section>

Tož vaše mysl nebuď udivena,

když časem tady klíčí nové květy

a zapustí svůj kořen bez semena.

</section>

<section>

A věz, že pláně ty, ač neosety,

jsou plny druhů semen, v nichž i plody,

k nimž neuklánějí se lidské rety.

</section>

<section>

A z žádných žil zde netryskají vody,

z žil parou doplněných, jako řeka,

jež získá, ztrácí dech dle nepohody.

</section>

<section>

Ze zřídla bezpečného zdroj ten stéká,

a tolik vody z vůle Boha bere,

co na dvě strany lije od pravěka.

</section>

<section>

Na straně té se s onou silou dere,

jež k vyhlazení hříchu z mysli nutná,

tam křísí v mysli dobré skutky steré.

</section>

<section>

Zde jmenuje se Lethe řeka rmutná,

tam Eunoe nepůsobíc dříve,

když zde i tamo ret jí neochutná.

</section>

<section>

Ta nad všecky je chuti působivé.

Ač zkojena můž’ tvá být žízeň dosti,

bych neřekla víc, z přízně dobrotivé,

</section>

<section>

Chci dáti přídavek tvé zvědavosti,

jenž myslím, nebude ti méně milý,

že předstihuje slib můj výmluvností.

</section>

<section>

Ti v dávných časech, kteří velebili

v svých básních zlatý věk a jeho štěstí,

na Parnassu snad o místě tom snili.

</section>

<section>

Zde lidstva kořen nevinou moh’ kvésti,

zde každý plod je, zde jest vesna skvělá,

toť nektar, o němž všecky bájí zvěsti. —“

</section>

<section>

K svým básníkům já obrátil se zcela

a viděl jsem, že v tichém usmívání

ta poslední řeč v jejich ucho zněla.

</section>

<section>

Pak obrátil jsem tvář ku krásné Paní.

</section>
