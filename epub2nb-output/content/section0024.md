---
contentType: poetry
---

<section>

### Zpěv dvacátý

O nové muce verše musím psáti,

a k první písně zpěvu dvacátému

o pohroužených látku musím dáti.

</section>

<section>

Já připraven byl ke dnu odkrytému

se přiblížit a pohlednouti dolů,

co úzkosti slz na jeho dlí lemu:

</section>

<section>

Tu zřel jsem tímto kruhem, kterak v bolu

se táhly stíny mlčky ve zástupu,

jak v tomto světě o procesích spolu.

</section>

<section>

Když hlouběji můj zrak paď na tu tlupu,

tu všichni byli divně otočeni

od brady svojí až k počátku trupu;

</section>

<section>

Ku zádům obličejem obráceni

k nám musili pozpátku všickni jíti,

neb dívati se v před jim možno není.

</section>

<section>

Snad mnohý dnou tak zkroucen může býti

jak tito, jichž tlum údolem tím kráčí,

já nezřel to, ni lze mi uvěřiti.

</section>

<section>

O čtenáři, když dopřát ti Bůh ráčí,

že z toho čtení duch tvůj něco získá,

rci, jak má tvář se mohla bránit pláči,

</section>

<section>

Když lidskou tvář jsem zkroucenou zřel z blízka,

že dolů řítě úžlabím se valí

všem slzí tok, jenž z jejich očí tryská!

</section>

<section>

Já plakal v skutku opřen o roh skály,

až průvodce můj z myšlenek mne plaší:

„Jsi rovněž blázen, kterého blud šálí?

</section>

<section>

Zde soucit budiž mrtev v mysli naší,

neb zločin páše ten, kdo nenadále

do božích soudů lidský soucit vnáší.

</section>

<section>

Nuž hlavu zvedni a viz toho krále!

Zem otevřela jícen v středu voje,

až Thebští křikli: Kam to padáš stále,

</section>

<section>

Amfiarae? Proč se straníš boje?

Však neslyší a rázem níž se hříží,

až k Minu, jenž vše chytne v spáry svoje.

</section>

<section>

Hleď, jeho ňadra jsou teď v jeho kříži;

že příliš zřít chtěl v budoucnosti proudy,

zří do zadu a po zpátku se blíží.

</section>

<section>

Na Tiresiu dál viz boží soudy,

jenž změniv pohlaví své stal se ženou,

od hlavy k patě vše proměniv oudy.

</section>

<section>

Než mužské dostal chmýří, před proměnou

dva v úzké kruhy zapletené hady

dřív musil roztít holí napřaženou.

</section>

<section>

Jenž jeho břicha dotýká se; zády,

jest Aruns, jenž si za byt zvolil horu

u Luni mezi Carrarskými lady;

</section>

<section>

Skrýš vytesal si bílém ve mramoru,

by na hvězdy a moře roztoužený

bez překážek se díval po obzoru.

</section>

<section>

Ta, která vlasy zde má rozpuštěny,

v nichž svoje prsy, jichž nevidíš, tají,

i chlupy těla od nás odvráceny,

</section>

<section>

Jest Manto; v mnohém bloudívala kraji,

než tam se, kde jsem zrozen, usadila,

tož rád bych byl, bys naslouchal mé báji.

</section>

<section>

Jejího otce smrt když uchvátila

a město Bakcha bylo otrokyní,

v svět šírý na čas dlouhý zabloudila

</section>

<section>

V Italii, tam kde ji Alpy stíní,

jež k Tyrolsku před Německem jsou hrází,

jest jezero, Benacus slove nyní.

</section>

<section>

Sta proudů v tomto jezeru se schází,

jež mezi Gardou, Camonicou pílí,

hor Apeninských smáčejíce srázy.

</section>

<section>

Tam s požehnáním by se zastavili

z Verony, Trenta, Brescie pastýřové,

tu cestu kdyby sobě vyvolili.

</section>

<section>

Kde břeh se níží, Peschiera slove

tam krásná tvrz, o niž skráň musí bořit

si Bergama, Brescie zástupcové,

</section>

<section>

Tam všecky vody musí se pak vnořit,

jimž nelze zůstat v Benacu, a v lada

kol téci zelená a řeku tvořit.

</section>

<section>

Tu řeka, jak své proudění rozpřádá,

ne Benacus, leč Mincio se nazývá,

až ke Governu, do Padu kde padá.

</section>

<section>

A nejde daleko, když pláň oblívá,

tu proud se rozlije se bahnem stana,

jež v letním čase často škodné bývá.

</section>

<section>

Sem přijdouc zřela odsud divá panna,

jak v středu toho bahna země čněla,

jsouc liduprázdna a též nevzdělaná.

</section>

<section>

Zde, od všech lidí aby osaměla,

se sluhy zůstala a čarovala,

a složila tu kosti svého těla.

</section>

<section>

Sem okolní se mnohá obec hnala,

a na místě, jež bylo opevněno tím,

bařina že kol do kola stála,

</section>

<section>

Nad kostmi těmi město vystavěno;

po té, jež první místo vyvolila,

bez věštby Mantovy mu dáno jméno.

</section>

<section>

A větší lidstva bydlila zde síla,

než hloupost, v které žil rod Casalodů,

od Pinamonta oklamána byla.

</section>

<section>

To sdílím s tebou, kdybys o původu

rodiště mého slyšel snad zvěst jinou,

lež pravdě aby nepřinesla škodu."

</section>

<section>

Já: „Mistře, tvoje řeči tak se linou

v mou duši, která bezpečně jim věří,

že jiné mi jak zhaslé uhlí kynou.

</section>

<section>

Leč rci mi, z lidu, jenž tou spěje šeří,

což ani jeden zmínky hoden není,

neb víš, že pouze k tomu duch můj měří."

</section>

<section>

On: „Ten, kterému bujnou vlnou čeří

se na hnědý hřbet vous, byl, když se stalo,

že z Řecka vyšlo mužů pokolení

</section>

<section>

A v kolébkách jich sotva zbylo málo,

s Kalchantem ve Aulidě augur směle

ždál chvíli, by se v první lano ťalo.

</section>

<section>

Slul Eurypyl, v mé tragedii skvělé

kdes o něm jedno místo zmínku dělá,

ty víš, neb nazpamět ji umíš cele.

</section>

<section>

Kol boků jenž jest hubeného těla,

to Michal Scottus, který ve svém žití

znal všech magických podvodů hry zcela.

</section>

<section>

Tam Bonatti; tam Asdenta lze zříti,

teď příliš pozdě lítost hruď mu tráví,

teď nechtěl kůže opustit by s nití.

</section>

<section>

Viz nešťastné, jenž jehlu, cívky, stavy,

vše opustily, aby věštky byly

a býlím, obrazy zlo sily v davy.

</section>

<section>

Však konečně pojď, neb Kain s roštím chýlí

se hemisfer dvou zvolna ku hranici

a dotýká se vln již u Sevilly.

</section>

<section>

Již včera v noci měsíc bledolící

byl v úplňku, snad zpomínáš si, skvělý

že prospěl v lese tobě hárající?"

</section>

<section>

Tak mluvil ke mně, zatím dál jsme spěli.

</section>
