---
contentType: prose
---

<section>

### Zpěv dvacátý čtvrtý

O druži ku hostině vyvolená

beránka, který stále tebe sytí,

že touha tvoje vždy je vyplněna:

</section>

<section>

Když z boha milosti smí tento vzíti

díl toho, s tvého co tu stolu padá,

dřív k cíli smrt než dovolí mu jiti;

</section>

<section>

Ó pomněte, jak vroucně o to žádá,

ó poroste jej trochu, vy jenž v zdroji

tom pijete, po němž on stále strádá.“

</section>

<section>

Tak Beatrice začla tu řeč svoji:

a duše ty kol pevných pólů v jase

se jaly kroužit co komety v roji.

</section>

<section>

Jak kolečka ve hodinách v témž čase,

kdy jedno tomu, jenž se na ně dívá,

být v klidu, druhé pospíchati zdá se:

</section>

<section>

Tak vířný tanec těchto tady splývá

ve rázných pohybech teď miň teď více,

dle radosti, která je rozechvívá.

</section>

<section>

A z nejkrásnějšího z nich blýskavice

jak oheň plála, zřel jsem požár blahý,

jenž předčil všecky jak vál v moje líce.

</section>

<section>

Kol Beatrice tři v kruh opsal dráhy

a božským při tom zpěvem plesal sladce,

že obraznosti síla mlkne záhy.

</section>

<section>

Mé péro tedy přeskočí to krátce,

neb nejen slovo, též i fantasie

ten přejemný rys nevystihne hladce.

</section>

<section>

„Ó svatá sestro má, vzdech jejíž nyje

tak vroucně, prostě, tvoje láska vroucí

mne táhne výš z té sféry, jež mne kryje.“

</section>

<section>

Když zastavil se ctný ten oheň skvoucí,

dech obrátil pak zcela k mojí paní

to pravě, co má ústa řekla mroucí.

</section>

<section>

A ona: „Velikého muže plání,

kterému pán kdys klíče dal, by v hoře

je s říše plesu snes a v zemské lkání,

</section>

<section>

V té víře, kterous druhdy přešel moře,

jej zkoušej, je-li dobrým žákem Pána,

jej v lehké nebo těžké spory noře.

</section>

<section>

Zda dobře doufá, miluje, zda psána

jest víra v srdci mu, víš, oči tvoje

zří tam, kde každá věc je malována.

</section>

<section>

Leč vírou pravou jen že duší roje

se staly občany té svaté říše,

ať k slávě ji on otevře rty svoje!“

</section>

<section>

Jak bakalář se zbrojí, stoje tiše

než mistr otázku s ním celou sdělí,

již nemá vyměřit, dokázat spíše:

</section>

<section>

Tak všemi důvody já rovněž smělý

se vyzbrojil, by odvet řeči dalo

mé slovo zpovědi i tazateli.

</section>

<section>

„Nuž, dobrý křesťane, světlo se ptalo,

rci víra co jest?“ A já pozved čelo

ku světlu, s něhož toto na mne válo.

</section>

<section>

K mé paní potom oko moje spělo,

ta kynula, abych já vylévati

se pramen jal, jímž nitro moje vřelo.

</section>

<section>

„Ta milost, jíž se moha zpovídati,

já započal, takému bohatýru,

kéž myšlénce mé ráčí výraz dáti!

</section>

<section>

Jak pravé pero, jež učilo „víru,

nám, otče, psalo rukou tvého brata,

jenž s tebou Řím na pravou uved míru.

</section>

<section>

Jeť látkou naději všech víra svatá,

a toho důkazem co nezří zraky,

tak pojímá ji moje duše vzňatá.“

</section>

<section>

On odvětil: „Tvůj zor jest bezemraký,

jen pochopíš-li, proč on mezi látky,

ji počítal, a do důkazů taky?

</section>

<section>

„Pro věci hluboké, jichž odlesk sladký

zde spatřit dopřáno mi nyní bylo,

jest na zemi zrak smrtelníků krátký,

</section>

<section>

Ve víře pouze že se zakotvilo

jich bytí, z které vzácná naděj vzchází,

což látky jméno víře přisoudilo;

</section>

<section>

A z víry této můžem dále blazí

své činit závěry i bez vidění,

čímž víru spolu důkaz doprovází.“

</section>

<section>

On: „Také kdyby bylo pochopení

všech věcí, svět jež učeností získá,

škleb sofistů by dospěl k zahanbení.“

</section>

<section>

Tak z lásky žáru toho na mne tryská

a dál to praví: „Ve zkoušce té tíha

i kovu směs té mince dobře blýská.

</section>

<section>

Leč zdali též se ve tvém měšci míhá?“

Já: „Ano, kulatou a lesklou plane

a jasně její rytbu oko stíhá.“

</section>

<section>

Dál z lesku toho světla ke mně kane:

„A zářící ten skvostný klenot drahý,

jenž základem se každé cnosti stane,

</section>

<section>

Rci, odkud máš?“ Já: „Příval rajské vláhy

Svatého Ducha, jenž se rozlil proudem

na staré, nové pergameny, záhy

</section>

<section>

Mně objevil se ostrým býti soudem,

 že každý důkaz s tímto v porovnání

mi tupým zdá se být a pouhým troudem.“

</section>

<section>

On: „Starý zákon s novým tvému zdání

když dostačí, kdo řek ti, prachu synu,

že boha vůle z nich se k lidem sklání?“

</section>

<section>

Já: „Důkaz, z kterého se k pravdě šinu,

jsou díla, k nimž příroda netavila

kdy železo, netloukla kovadlinu.“

</section>

<section>

On: „Co ti dokazuje, že ta díla

se stala v skutku, to dokázat právě

věř, přísahám ti, potřeba by byla.“

</section>

<section>

„Bez divu svět že obrátil se hravě

ku křesťanství, ten zázrak pouze stačí,

že jiné stý díl jen jsou v jeho slávě:

</section>

<section>

Neb hladový a chudý vstoupils v pláči

na pole, abys zasel dobré símě,

jež réva dřív, teď skleslo na bodláčí.“

</section>

<section>

Jak skončil to jsem, koruny té témě,

„My bože chválíme tě“, začlo pěti,

tož nápěvem, jejž rajské zpívá plémě.

</section>

<section>

A onen baron, jenž od sněti k sněti

mne táhl s sebou zkoušeje mne dráhou,

se přiblížil juž k sledních listů změti,

</section>

<section>

A začal: „Milost, které jesti drahou

tvá duše, tobě ústa otevřela

až sem, jak pravou slušelo to snahou,

</section>

<section>

Že chválit musím co tu pověděla,

leč vše co věříš vyznat musíš nyní

i udat zdroj, zkad tato zvěsť ti zněla.“

</section>

<section>

„Ó svatý duchu, otče, v nebe síni,

jenž vidíš, co jsi věřil, takže k hrobu

tvůj spěch i nohy mnohem mladší stíní.

</section>

<section>

Ty žádáš nyní, bych přemoha mdlobu

zde vyznal jádro přesvědčení svého

i důvod víry své, slyš v tuto dobu

</section>

<section>

Co pravím: Věřím v boha jediného

a věčného, jenž sám jsa bez pohnutí

je láskou, touhou, pohyb světa všeho.

</section>

<section>

Ne fysika s metafysikou nutí

to víru vyznávat, leč pravda vroucí

jest svědkem ji, tak v mocném zaplanutí,

</section>

<section>

Již Mojžíš hlásal a proroci vroucí

a žalmy, v evangelium již psali,

jste vy, když pronik svatý duch vás žhoucí.

</section>

<section>

V tři věřím věčné osoby, jež spjaly

se v jednu bytost, jedinou a trojí,

že „jest“ a „jsou“ na sebe právem vzaly.

</section>

<section>

A božství skrytá bytost, o níž moji

zvěst slyšel’s, mému duchu pečeť dává,

že písmo pravdivé jest v řeči svojí.

</section>

<section>

Toť princip jest, toť první jiskra žhavá,

která se v plamen sálající nítí

a hvězdou ve mně jiskřit neustává.“

</section>

<section>

Jak pán když slyší, čímž ples v duši cítí,

a sluhu ihned po veselé zprávě

jak domluvil s pozdravem v náruč chytí:

</section>

<section>

Tak žehnaje mi s písní, nedočkavě,

jak umlkl jsem, tisk mne k srdci svému

ten apoštolský plamen, který právě

</section>

<section>

Jsem poslech; řeč má líbila se jemu.

</section>
