---
{}
---

### Zpěv dvacátý čtvrtý

O druži ku hostině vyvolená

beránka, který stále tebe sytí,

že touha tvoje vždy je vyplněna:

Když z boha milosti smí tento vzíti

díl toho, s tvého co tu stolu padá,

dřív k cíli smrt než dovolí mu jiti;

Ó pomněte, jak vroucně o to žádá,

ó poroste jej trochu, vy jenž v zdroji

tom pijete, po němž on stále strádá.“

Tak Beatrice začla tu řeč svoji:

a duše ty kol pevných pólů v jase

se jaly kroužit co komety v roji.

Jak kolečka ve hodinách v témž čase,

kdy jedno tomu, jenž se na ně dívá,

být v klidu, druhé pospíchati zdá se:

Tak vířný tanec těchto tady splývá

ve rázných pohybech teď miň teď více,

dle radosti, která je rozechvívá.

A z nejkrásnějšího z nich blýskavice

jak oheň plála, zřel jsem požár blahý,

jenž předčil všecky jak vál v moje líce.

Kol Beatrice tři v kruh opsal dráhy

a božským při tom zpěvem plesal sladce,

že obraznosti síla mlkne záhy.

Mé péro tedy přeskočí to krátce,

neb nejen slovo, též i fantasie

ten přejemný rys nevystihne hladce.

„Ó svatá sestro má, vzdech jejíž nyje

tak vroucně, prostě, tvoje láska vroucí

mne táhne výš z té sféry, jež mne kryje.“

Když zastavil se ctný ten oheň skvoucí,

dech obrátil pak zcela k mojí paní

to pravě, co má ústa řekla mroucí.

A ona: „Velikého muže plání,

kterému pán kdys klíče dal, by v hoře

je s říše plesu snes a v zemské lkání,

V té víře, kterous druhdy přešel moře,

jej zkoušej, je-li dobrým žákem Pána,

jej v lehké nebo těžké spory noře.

Zda dobře doufá, miluje, zda psána

jest víra v srdci mu, víš, oči tvoje

zří tam, kde každá věc je malována.

Leč vírou pravou jen že duší roje

se staly občany té svaté říše,

ať k slávě ji on otevře rty svoje!“

Jak bakalář se zbrojí, stoje tiše

než mistr otázku s ním celou sdělí,

již nemá vyměřit, dokázat spíše:

Tak všemi důvody já rovněž smělý

se vyzbrojil, by odvet řeči dalo

mé slovo zpovědi i tazateli.

„Nuž, dobrý křesťane, světlo se ptalo,

rci víra co jest?“ A já pozved čelo

ku světlu, s něhož toto na mne válo.

K mé paní potom oko moje spělo,

ta kynula, abych já vylévati

se pramen jal, jímž nitro moje vřelo.

„Ta milost, jíž se moha zpovídati,

já započal, takému bohatýru,

kéž myšlénce mé ráčí výraz dáti!

Jak pravé pero, jež učilo „víru,

nám, otče, psalo rukou tvého brata,

jenž s tebou Řím na pravou uved míru.

Jeť látkou naději všech víra svatá,

a toho důkazem co nezří zraky,

tak pojímá ji moje duše vzňatá.“

On odvětil: „Tvůj zor jest bezemraký,

jen pochopíš-li, proč on mezi látky,

ji počítal, a do důkazů taky?

„Pro věci hluboké, jichž odlesk sladký

zde spatřit dopřáno mi nyní bylo,

jest na zemi zrak smrtelníků krátký,

Ve víře pouze že se zakotvilo

jich bytí, z které vzácná naděj vzchází,

což látky jméno víře přisoudilo;

A z víry této můžem dále blazí

své činit závěry i bez vidění,

čímž víru spolu důkaz doprovází.“

On: „Také kdyby bylo pochopení

všech věcí, svět jež učeností získá,

škleb sofistů by dospěl k zahanbení.“

Tak z lásky žáru toho na mne tryská

a dál to praví: „Ve zkoušce té tíha

i kovu směs té mince dobře blýská.

Leč zdali též se ve tvém měšci míhá?“

Já: „Ano, kulatou a lesklou plane

a jasně její rytbu oko stíhá.“

Dál z lesku toho světla ke mně kane:

„A zářící ten skvostný klenot drahý,

jenž základem se každé cnosti stane,

Rci, odkud máš?“ Já: „Příval rajské vláhy

Svatého Ducha, jenž se rozlil proudem

na staré, nové pergameny, záhy

Mně objevil se ostrým býti soudem,

 že každý důkaz s tímto v porovnání

mi tupým zdá se být a pouhým troudem.“

On: „Starý zákon s novým tvému zdání

když dostačí, kdo řek ti, prachu synu,

že boha vůle z nich se k lidem sklání?“

Já: „Důkaz, z kterého se k pravdě šinu,

jsou díla, k nimž příroda netavila

kdy železo, netloukla kovadlinu.“

On: „Co ti dokazuje, že ta díla

se stala v skutku, to dokázat právě

věř, přísahám ti, potřeba by byla.“

„Bez divu svět že obrátil se hravě

ku křesťanství, ten zázrak pouze stačí,

že jiné stý díl jen jsou v jeho slávě:

Neb hladový a chudý vstoupils v pláči

na pole, abys zasel dobré símě,

jež réva dřív, teď skleslo na bodláčí.“

Jak skončil to jsem, koruny té témě,

„My bože chválíme tě“, začlo pěti,

tož nápěvem, jejž rajské zpívá plémě.

A onen baron, jenž od sněti k sněti

mne táhl s sebou zkoušeje mne dráhou,

se přiblížil juž k sledních listů změti,

A začal: „Milost, které jesti drahou

tvá duše, tobě ústa otevřela

až sem, jak pravou slušelo to snahou,

Že chválit musím co tu pověděla,

leč vše co věříš vyznat musíš nyní

i udat zdroj, zkad tato zvěsť ti zněla.“

„Ó svatý duchu, otče, v nebe síni,

jenž vidíš, co jsi věřil, takže k hrobu

tvůj spěch i nohy mnohem mladší stíní.

Ty žádáš nyní, bych přemoha mdlobu

zde vyznal jádro přesvědčení svého

i důvod víry své, slyš v tuto dobu

Co pravím: Věřím v boha jediného

a věčného, jenž sám jsa bez pohnutí

je láskou, touhou, pohyb světa všeho.

Ne fysika s metafysikou nutí

to víru vyznávat, leč pravda vroucí

jest svědkem ji, tak v mocném zaplanutí,

Již Mojžíš hlásal a proroci vroucí

a žalmy, v evangelium již psali,

jste vy, když pronik svatý duch vás žhoucí.

V tři věřím věčné osoby, jež spjaly

se v jednu bytost, jedinou a trojí,

že „jest“ a „jsou“ na sebe právem vzaly.

A božství skrytá bytost, o níž moji

zvěst slyšel’s, mému duchu pečeť dává,

že písmo pravdivé jest v řeči svojí.

Toť princip jest, toť první jiskra žhavá,

která se v plamen sálající nítí

a hvězdou ve mně jiskřit neustává.“

Jak pán když slyší, čímž ples v duši cítí,

a sluhu ihned po veselé zprávě

jak domluvil s pozdravem v náruč chytí:

Tak žehnaje mi s písní, nedočkavě,

jak umlkl jsem, tisk mne k srdci svému

ten apoštolský plamen, který právě

Jsem poslech; řeč má líbila se jemu.
