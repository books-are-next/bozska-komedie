---
contentType: poetry
---

<section>

### Zpěv patnáctý

Jak mnoho ke konci hodiny třetí

od počátku dne sfera cesty dělá,

jež jako dítě žertujíc v kruh letí:

</section>

<section>

Tak mnoho koule slunce ujít měla

z denního běhu svého podvečerem.

Tam nešpor čas byl a zde půlnoc stmělá.

</section>

<section>

Zář na nos padá nám, jak dál se berem,

neb tak jsme obešli tu horu celou,

že západním teď kráčeli jsme směrem.

</section>

<section>

Tu ucítil jsem, kterak září skvělou

víc stižena má byla skráň než dříve,

co přijde, ždál jsem s myslí rozechvělou.

</section>

<section>

Ku výši obočí hned ruce chtivé,

jsem zved’ a stinidlo si dělal dlaní,

před světlem bych skryl oko nedůtklivé.

</section>

<section>

Jak od zrcadla neb od vodních plání

se paprsk nazpět v stejnou výši zvedá,

jak odražen byl ve svém dopadání,

</section>

<section>

A protivný cíl dráze svojí hledá

od kolmice v témž směru dál se chýle,

jak zkušenost nás učí nebo věda:

</section>

<section>

Tak světlem že jsem raněn této chvíle,

jež přede mnou že odraženo, hádám,

jen v útěk proto zrakem svojím píle.

</section>

<section>

„— Můj sladký Otče, co to jest?“ hned badám,

„že před tím nemohu svých očí skrýti,

a jež k nám šine se, kam nohu vkládám?“ —

</section>

<section>

„Ó nediv se, že tebe oslniti

můž’ ještě sluha nebes; posel to je,“

on děl, „jenž zve nás výše vystoupiti.

</section>

<section>

Již brzy nazírání v jejich roje

ti těžkým nebude, spíš takou slastí,

jak snésti dovedou jen city tvoje!“ —

</section>

<section>

Již dostihli jsme sluhu rajských vlastí:

— „Sem vstupte!“ — veselém děl ve hovoru,

„sem líp lze nohu nežli jinam klásti.“ —

</section>

<section>

My vystoupili, a za námi v sboru

Beati sant Misericordes pěli,

a jiní: Plesej z vítězství! Tu horu

</section>

<section>

Jsme mistr a já slézali a bdělý

já myslil cestou něco získat tady

teď z jeho hovoru, a proto smělý

</section>

<section>

Jsem k němu obrátil se: „Dej mi rady,

ten z Romagni stín, co chtěl asi říci

o spolku, nemožnosti?“ — „Svojí vady

</section>

<section>

Zná nejlépe on škodu trestající,

i není divu, když ji nyní kárá,

by aspoň jiným hlas byl varující.

</section>

<section>

Když touha vaše o věci se stará,

jež spolčením se rozpadají v díly,

měch vašim vzdechům zvedá závist stará.

</section>

<section>

Leč vaše tužby kdyby obrátily

se láskou hnány k nejvyššímu kruhu,

víc bázně v ňadrech byste necítili.

</section>

<section>

Čím víc, již naše dí, je tamo druhů,

tím dobra víc má každý jednotlivý

a tím víc lásky plane v onom luhu.“ —

</section>

<section>

„Svých tužeb skojení jsem více chtivý,“

já pravil, „než kdybych byl mlčel zcela

a větší pochybnost má duše živí.

</section>

<section>

Jak možná, aby statkem zbohatěla,

jenž rozdělen, čásť majetníků větší,

než kdyby menší v držení jej měla?“ —

</section>

<section>

On: „Zemské věci že jen stíháš řečí,

tvé myšlénky jen za nimi se honí,

tmou pouhou jen se tobě světlo vděčí.

</section>

<section>

To nevýslovné dobro, jež taj cloní

tam nahoře, vždy lásce v náruč spěje,

jak paprsk k světlému se tělu kloní.

</section>

<section>

Co žáru najde v něm, to zas tam leje:

tak láska jak se šíří, v stejné chvíli

též věčné síle její tak se děje.

</section>

<section>

A čím víc srdcí tam si v náruč pílí,

tím víc tam lásky, tím víc milování,

jak zrcadla zář, tak si lásku sdílí.

</section>

<section>

Však nemohu-li stišiti tvé plání,

na Beatrici počkej, která zkojí

ti nejen toto, nýbrž každé přání.

</section>

<section>

Jen hleď, by záhy tam na skráni tvojí,

jak dvě jsou pět ran bylo odklizeno,

jež pouze bolestí se tobě zhojí.

</section>

<section>

Chtěl říci jsem: Mně zadost učiněno!

V tom octnul jsem se zase v kruhu jiném,

mně zmlknout káže oko udiveno.

</section>

<section>

Jak vytržený bych byl jedním kynem,

já vidění měl náhle, zjev to blahý,

já mnoho lidí viděl v chrámu stinném,

</section>

<section>

A žena vešla, měla sladké tahy

a děla hlasem matky v roztoužení:

„Proč učinil jsi to nám, Synu drahý?

</section>

<section>

Hle, já s tvým otcem žalném ve úpění

jsme hledali tě“ — Jak se zamlčela,

vše, co jsem zřel, se v jiný obraz mění.

</section>

<section>

Zřím jinou ženu, v obličeji měla

slz krůpěje, jež bolest z očí dere,

když zlost na jiné velká v srdci vřela.

</section>

<section>

A děla: „Jsi-li vládcem města, které

kdys bohům bylo sporem svojím jmenem,

zkad všechněch věd se řinou zdroje steré,

</section>

<section>

Jej potrestej, objetí ve plamenném

jenž dceru objal nám, ó Pisistrate!“ —

A pán v svých tahů klidu neproměnném

</section>

<section>

Jí klidně pravil: „V zatracení klaté

mám toho vrhnout, jenž nás v lásce chová,

co s tím, jenž klne nám, pak dělat máte?“ —

</section>

<section>

Pak vztekem vzňatý dav jsem viděl znova,

jak jinocha kamenovali divě,

a „Mučte! mučte!“ zněla jejich slova.

</section>

<section>

On před smrtí, která již valem, chtivě

se blížila, se kloniti zdál k zemi,

leč k nebi obracel své oči snivě.

</section>

<section>

Ku Pánu prosbami on úpěl všemi

v tom boji, by dal vrahům odpuštění,

se zrakem, před nímž soucit neoněmí.

</section>

<section>

Když vrátil se můj duch po tomto snění

ke skutečnosti a já chápal zase,

své pravdivé jsem poznal pobloudění.

</section>

<section>

A vůdce můj, kterému to vše zdá se,

jak ze sna náhle bych se zbudil: „Synu

co děláš a proč vrávoráš?“ děl v žase.

</section>

<section>

„Mně zdá se, že tak jdeš již přes hodinu,

zrak zastřený a s nohou, jež se mýlí,

jak opilý, neb kdo jde v spánku stínu?“ —

</section>

<section>

„Poslouchat chceš-li, rád ti, otče milý,

vše sdělím, co se zjevilo mi právě

v tom, nohy mé co bezuzdné tak byly.“ —

</section>

<section>

A on: „Byť sto škrabošek svojí hlavě

jsi přičinil, přec tvoje nejtajnější

by myšlénky, věř, neušly mé správě.

</section>

<section>

Co viděl jsi, tvé srdce ukonejši,

by těm se míru vodám otevřelo,

jež z věčného se zdroje řinou skrejší.

</section>

<section>

Já neptal se jak lid: „Co se ti dělo?“

jenž slepým oken vidí, v světě všemu

když tělo jeho žití odumřelo;

</section>

<section>

Jen sílu bych vlil dále kroku tvému,

já ptal se; dlužno tak pobádat líné,

by spomohla jich bdělost kroku mdlému.“ —

</section>

<section>

A drahou naše chůze dál se šine,

a kam jen mohly oči dosáhnouti,

zář západu a jasná vstříc nám kyne.

</section>

<section>

V tom hustý kouř nás na další stih’ pouti,

a tmavý byl jako noc, kam noha vkročí,

a nemožno mu nikde uniknouti.

</section>

<section>

Ten zakalil nám čistý vzduch i oči.

</section>
