---
{}
---

### Zpěv dvacátý pátý

To stane-li se, že ty svaté sloky,

na kterých Zem i Nebe pracovaly,

a při nichž dlouhé zhubeněl jsem roky,

Zášť přemohou, která mne žene v dáli

od stáje krásné, kde beránek já jsem

spal, vlků sok, jenž na stáj v útok hnali;

Pak s jiným závojem a jiným hlasem

se vrátím básník a u křtitelnice,

kde byl jsem křtěn, laur propletu svým vlasem:

Neb v onu víru, kterou blíží více

se k bohu duše, tam jsem vstoupil, dítě,

pro kterou Petr objal teď mé líce.

A z oné sféry jiný oheň svítě

se pohnul k nám, zkad vystoup onen svatý,

jenž první Krista náměstek byl. Hbitě

Má paní v srdci plesu plamen vzňatý

mi děla: „Šlechtice viz, v světa luhu

v pouť k němuž přemnohý je touhou jatý.“

A jako holubi, druh sedá k druhu,

a vrkajíce lásku svou si sdílí,

a v lásce své se oblétají v kruhu,

Dva tito knížata se k sobě chýlí,

se zdraví, chlebu vzdávajíce chvály,

jejž skytá ráj a za kterým duch pílí.

Když pozdravy juž svoje dokonaly,

ta ke mně přistoupili u mlčení,

můj nemohl snést pohled, kterak pláli.

A Beatrice úsměv svůj v řeč mění:

„Ó velký duchu, basiliky naší

jenž hlásal‘s hojnost, které rovno není,

Dej, nadějí kéž řeč tvá k nám se snáší;

když tři viděli proměnění Krista,

tys mezi nimi značil naděj blažší.

Skráň pozvedni, ať duše tvá jest jista,

že všemu co přichází z tůně světa,

se teprv zralost v naší záři chystá.“

Ta útěcha mi z druhé hvězdy slétá,

tož obrátil jsem k horám zraky svoje,

jichž tíže postrach v duši moji metá.

„Když císař náš milosti svoje zdroje

ti otevřel, bys před svou smrti zíral

až v jeho dvůr a v jeho knížat roje,

Bys s pravdou, kterou jasný dvůr ten svíral,

též naděj na zemi, jež lásku nítí,

ne pro sebe, leč pro druhé též sbíral:

Rci, čím jest ona, jak můž zdobou býti

tvé duše, pověz, kterak přišla k tobě?“

Tak druhé světlo slyším hovořiti.

A ona svatá, jež má křídla obě

tak k vysokému letu mocně vzpíná,

mou odpověď tak předešla v té době:

„Věř, bojující církev nemá syna,

jenž větší naděj choval by, jak psáno

jest v slunci, jež vás všecky obepíná.

Tož z Egypta by vyšel, je mu přáno

a Jeruzalém viděl v žiti dráze,

než skončiti boj jemu přikázáno.

Ty dvě otázky, po vědění v snaze

jež nečinil jsi, ale proto pouze,

by on zvěstoval, jak sám ceníš draze

Cnost tuto, jeho přenechávám touze,

on rozluští je a nezpyšni jimi;

ať milost boha vyprostí jej z nouze!“

Jak žák za mistrem kroky ochotnými

se ubírá, v tom co pochopil bdělý,

by vlohami se mohl zaskvět svými:

„Jest naděj čekáni, mé rety děly,

na příští slávu a ji milost boží

a zásluha si v srdci vystavěly.

Ten jas se z mnohých světel ve mně množí,

však největšího vůdce pěvec svatý

mi v srdce vdechl jej; Svou naděj složí,

(On zpívá ve svém žalmu bohem vzňatý,) 

na tebe všichni kdo tvé znají jméno,

kdo nezná je, zda vírou mou jest jatý?

Tvým listem pak mé srdce poroseno,

že nyní plný jsem a jiným zase

tvou naděj mohu v pevné dáti věno.“

Co mluvil jsem, blesk zachvěl se tu v jase

ve pochodně té chvějném nitru živém

v ráz, pronikavě, v blesku zářné kráse.

I děla: „Láska, která v světle snivém

mnou vřela pro cnost, jež se mnou šla stále

až k palmě, již jsem získal v boji divém,

Mne nutí, abych mluvil k tobě dále

k tvé potěše, tož rci mi, naděj slovy

co slibuje ti? Promluv k její chvále!“

Já pravím: „Starý zákon též i nový

cíl značí mi.“ On: „Hleď to vysvětliti!“

„Těch duší, boha přátel, o nichž poví

Ti Isaias: Lze je snadno zříti,

neb dvojí mají šat ve zemi svojí,

a jejich zemí je to sladké žítí.

A zjevení to patrnější stojí

před námi bratra tvého řečmi těmi,

o bílých hávech kde svůj hovor strojí.“

A dříve než jsem skončil, nebes lemy

nad námi slyším: „Sperent in te“ zněti,

a odvet tomu zavzněl kruhy všemi.

A mezi nimi náhle světlo vzletí

tak jasné, krystal ten kdyby byl v raku,

dnem jedním zimní měsíc moh se skvěti.

A panna jak se zvedá, radost v zraku,

a v kolo vstupuje, ne z marnivosti

leč k poctě nevěsty, tak v světlém mraku

Se blížilo to světlo, jas jež hostí,

k těm dvoum, která se v kruhu otáčela,

jak slušelo ve jejich horoucnosti.

A v písně nápěv padlo, sladce zněla,

a paní moje pevně zřela na ně

jak nevěsta, ni sebou nezachvěla.

„Toť onen, který položil své skráně

na prsa ctná našeho Pelikána,

jej s kříže k velkým činům zval hlas Páně,“

Tak řekla pani má, leč zadumaná,

tvář před tím ani potom nepohnula,

zrak její poutala tak ona strana.

Jak mžourá zřítelnice ustrnulá

chtíc postihnouti slunce zatmívání,

až zřením zření moc jí pominula:

Mně dělo se v sledního ohně plání.

V tom zazněl hlas: Nač oslňuješ sebe,

chceš viděti snad, co zde není ani?

Zem v zemi jsem, tak ujišťuji tebe

a zůstanu tam s jiných druhů davem,

až počet náš vyplní číslo nebe.

V tom klášteře jsou v hávu dvojím, žhavém

jen dva, jenž v nebe s tělem vystoupili,

ó jdi a zvěstuj všem to v světě tmavém!

A vířící se při tom zastavili

a s nimi směs ta sladkých melodií,

již trojím dechem stkali v slastné chvíli;

Jak obtíže neb nebezpeč když mijí,

se vesla sotva v proudy ponořena

na hvízdnutí hned zastaví. Jak svíjí

Se duše moje v hloubi rozechvěna,

když odvrátiv se nezřím paní svojí,

ač stála blízko mne ta vyvolená

a k blaha sám já přiblížil se zdroji.
