---
contentType: prose
---

<section>

### Zpěv dvacátý pátý

To stane-li se, že ty svaté sloky,

na kterých Zem i Nebe pracovaly,

a při nichž dlouhé zhubeněl jsem roky,

</section>

<section>

Zášť přemohou, která mne žene v dáli

od stáje krásné, kde beránek já jsem

spal, vlků sok, jenž na stáj v útok hnali;

</section>

<section>

Pak s jiným závojem a jiným hlasem

se vrátím básník a u křtitelnice,

kde byl jsem křtěn, laur propletu svým vlasem:

</section>

<section>

Neb v onu víru, kterou blíží více

se k bohu duše, tam jsem vstoupil, dítě,

pro kterou Petr objal teď mé líce.

</section>

<section>

A z oné sféry jiný oheň svítě

se pohnul k nám, zkad vystoup onen svatý,

jenž první Krista náměstek byl. Hbitě

</section>

<section>

Má paní v srdci plesu plamen vzňatý

mi děla: „Šlechtice viz, v světa luhu

v pouť k němuž přemnohý je touhou jatý.“

</section>

<section>

A jako holubi, druh sedá k druhu,

a vrkajíce lásku svou si sdílí,

a v lásce své se oblétají v kruhu,

</section>

<section>

Dva tito knížata se k sobě chýlí,

se zdraví, chlebu vzdávajíce chvály,

jejž skytá ráj a za kterým duch pílí.

</section>

<section>

Když pozdravy juž svoje dokonaly,

ta ke mně přistoupili u mlčení,

můj nemohl snést pohled, kterak pláli.

</section>

<section>

A Beatrice úsměv svůj v řeč mění:

„Ó velký duchu, basiliky naší

jenž hlásal‘s hojnost, které rovno není,

</section>

<section>

Dej, nadějí kéž řeč tvá k nám se snáší;

když tři viděli proměnění Krista,

tys mezi nimi značil naděj blažší.

</section>

<section>

Skráň pozvedni, ať duše tvá jest jista,

že všemu co přichází z tůně světa,

se teprv zralost v naší záři chystá.“

</section>

<section>

Ta útěcha mi z druhé hvězdy slétá,

tož obrátil jsem k horám zraky svoje,

jichž tíže postrach v duši moji metá.

</section>

<section>

„Když císař náš milosti svoje zdroje

ti otevřel, bys před svou smrti zíral

až v jeho dvůr a v jeho knížat roje,

</section>

<section>

Bys s pravdou, kterou jasný dvůr ten svíral,

též naděj na zemi, jež lásku nítí,

ne pro sebe, leč pro druhé též sbíral:

</section>

<section>

Rci, čím jest ona, jak můž zdobou býti

tvé duše, pověz, kterak přišla k tobě?“

Tak druhé světlo slyším hovořiti.

</section>

<section>

A ona svatá, jež má křídla obě

tak k vysokému letu mocně vzpíná,

mou odpověď tak předešla v té době:

</section>

<section>

„Věř, bojující církev nemá syna,

jenž větší naděj choval by, jak psáno

jest v slunci, jež vás všecky obepíná.

</section>

<section>

Tož z Egypta by vyšel, je mu přáno

a Jeruzalém viděl v žiti dráze,

než skončiti boj jemu přikázáno.

</section>

<section>

Ty dvě otázky, po vědění v snaze

jež nečinil jsi, ale proto pouze,

by on zvěstoval, jak sám ceníš draze

</section>

<section>

Cnost tuto, jeho přenechávám touze,

on rozluští je a nezpyšni jimi;

ať milost boha vyprostí jej z nouze!“

</section>

<section>

Jak žák za mistrem kroky ochotnými

se ubírá, v tom co pochopil bdělý,

by vlohami se mohl zaskvět svými:

</section>

<section>

„Jest naděj čekáni, mé rety děly,

na příští slávu a ji milost boží

a zásluha si v srdci vystavěly.

</section>

<section>

Ten jas se z mnohých světel ve mně množí,

však největšího vůdce pěvec svatý

mi v srdce vdechl jej; Svou naděj složí,

</section>

<section>

(On zpívá ve svém žalmu bohem vzňatý,) 

na tebe všichni kdo tvé znají jméno,

kdo nezná je, zda vírou mou jest jatý?

</section>

<section>

Tvým listem pak mé srdce poroseno,

že nyní plný jsem a jiným zase

tvou naděj mohu v pevné dáti věno.“

</section>

<section>

Co mluvil jsem, blesk zachvěl se tu v jase

ve pochodně té chvějném nitru živém

v ráz, pronikavě, v blesku zářné kráse.

</section>

<section>

I děla: „Láska, která v světle snivém

mnou vřela pro cnost, jež se mnou šla stále

až k palmě, již jsem získal v boji divém,

</section>

<section>

Mne nutí, abych mluvil k tobě dále

k tvé potěše, tož rci mi, naděj slovy

co slibuje ti? Promluv k její chvále!“

</section>

<section>

Já pravím: „Starý zákon též i nový

cíl značí mi.“ On: „Hleď to vysvětliti!“

„Těch duší, boha přátel, o nichž poví

</section>

<section>

Ti Isaias: Lze je snadno zříti,

neb dvojí mají šat ve zemi svojí,

a jejich zemí je to sladké žítí.

</section>

<section>

A zjevení to patrnější stojí

před námi bratra tvého řečmi těmi,

o bílých hávech kde svůj hovor strojí.“

</section>

<section>

A dříve než jsem skončil, nebes lemy

nad námi slyším: „Sperent in te“ zněti,

a odvet tomu zavzněl kruhy všemi.

</section>

<section>

A mezi nimi náhle světlo vzletí

tak jasné, krystal ten kdyby byl v raku,

dnem jedním zimní měsíc moh se skvěti.

</section>

<section>

A panna jak se zvedá, radost v zraku,

a v kolo vstupuje, ne z marnivosti

leč k poctě nevěsty, tak v světlém mraku

</section>

<section>

Se blížilo to světlo, jas jež hostí,

k těm dvoum, která se v kruhu otáčela,

jak slušelo ve jejich horoucnosti.

</section>

<section>

A v písně nápěv padlo, sladce zněla,

a paní moje pevně zřela na ně

jak nevěsta, ni sebou nezachvěla.

</section>

<section>

„Toť onen, který položil své skráně

na prsa ctná našeho Pelikána,

jej s kříže k velkým činům zval hlas Páně,“

</section>

<section>

Tak řekla pani má, leč zadumaná,

tvář před tím ani potom nepohnula,

zrak její poutala tak ona strana.

</section>

<section>

Jak mžourá zřítelnice ustrnulá

chtíc postihnouti slunce zatmívání,

až zřením zření moc jí pominula:

</section>

<section>

Mně dělo se v sledního ohně plání.

V tom zazněl hlas: Nač oslňuješ sebe,

chceš viděti snad, co zde není ani?

</section>

<section>

Zem v zemi jsem, tak ujišťuji tebe

a zůstanu tam s jiných druhů davem,

až počet náš vyplní číslo nebe.

</section>

<section>

V tom klášteře jsou v hávu dvojím, žhavém

jen dva, jenž v nebe s tělem vystoupili,

ó jdi a zvěstuj všem to v světě tmavém!

</section>

<section>

A vířící se při tom zastavili

a s nimi směs ta sladkých melodií,

již trojím dechem stkali v slastné chvíli;

</section>

<section>

Jak obtíže neb nebezpeč když mijí,

se vesla sotva v proudy ponořena

na hvízdnutí hned zastaví. Jak svíjí

</section>

<section>

Se duše moje v hloubi rozechvěna,

když odvrátiv se nezřím paní svojí,

ač stála blízko mne ta vyvolená

</section>

<section>

a k blaha sám já přiblížil se zdroji.

</section>
