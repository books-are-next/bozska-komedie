---
{}
---

### Zpěv devatenáctý

Ó kouzelníku Šimone, ó kleté

ty družstvo! Vy, již Boha věci svaté

jen dobru zasnoubené kuplujete

Za věci světské stříbrné i zlaté:

teď čas je, o vás aby trouba zněla,

neb v třetí sluji místo trestu máte!

K druhému hrobu naše cesta spěla

až k tomu místu, skála nakloněná

kde zrovna nad prostředkem hrobu čněla.

Ó božská Moudrosti, jak vyvýšená

jsi v nebi, zemi, ba i v pekla luhu,

jak síla tvá jest správně rozdělená!

Já na dně skálu zřel, stěn v každém pruhu,

děr pln byl její kámen sesinalý,

vše stejné šířky, všecky formy kruhu.

Ni větší ani menší se mi zdály,

než ty, jež jsou v mém krásném svatém Janě,

by křtící kněží na dně jejich stáli.

Před málo lety jednu z nich já maně,

když dítě dusilo se, rozbil smělý,

to svědectví buď mojí ku obraně.

Všem hříšníkům z děr tady nohy čněly

a hnáty holé až ku lýtka kraji,

vše údy ostatní však v skále tkvěly.

Všem chodidla dvě divým žárem plají.

čímž klouby tak se cukají a točí,

že lýčí, provaz, všecko přetrhají.

Jak u věci, jež olejem se smočí,

se plamínek jen na povrchu nese:

od paty k prstům žár zde zrak můj zočí.

„Kdo, mistře, ten jest, jenž se tamo třese,

víc zuří než ti, co s ním trpí spolu,

jej červenější ssaje žár, jak hne se?"

A mistr: „Chceš-li, snesu tebe dolů,

až tam, kde v hloub se skaliska svah chýlí,

sám o sobě ti poví i svém bolu."

A já: „Tvé vůle kyn mně stejně milý,

ty's pán, ty víš, má vůle s tvojí kráčí,

ty víš, co zamlčím též v každé chvíli."

Ku hrázi čtvrté přišli jsme; tu stáčí

se směrem v levo pouť má v tichém kroku

k dnu plnému děr, jež nám sotva stačí.

Můj dobrý mistr nesundal mne s boku, 

dokud mne k díře toho nedopravil, 

jenž nohami tu plakal v slzí toku.

„Kdo jsi, ó duše bídná?“ – Já jsem pravil, – 

– „jak vražený kůl nohama čníš k výši, 

ó můžeš-li, mluv!“ – Já se pozastavil,

A stál jsem jako mnich, jenž zpověď slyší, 

jejž nazpět volá vrah z pol zahrabaný, 

a doufá, tím že smrt svou neuspíší.

„Ty’s tady již?“ On výkřik‘ rozhněvaný, 

„ty’s, Bonifáci, zde již? Čas tvůj není, 

o roků pár jsem věštbou oklamaný.

Tak brzy to tě nasytilo jmění,

pro které podvodem jsi krásnou paní 

tak směle získav vydal v pohanění?“

Já tvářil se, jak oni, z nenadání 

jimž dána odpověď, jak ku posměchu“

ji nechápouce stojí ve zdráhání. 

Tu pravil Virgil: „Rei mu bez oddechu: 

Ten nejsem, jejž jsi, duše, vítat chtěla!“

I řek‘ jsem, co mi uloženo v spěchu. 

Tu duch své nohy obě zkroutil zcela, 

lkal, plačtivým mně odpovídal hlasem: 

„Nuž rci, co na mně žádá řec tvá smělá? 

Když záleží ti zvěděti, kdo já jsem,

že’s proto vstoupil v skalný důl ten tmavý, 

věz, mne plášť velký kryl před krátkým časem:

Jsa medvědice opravdu syn pravý, 

já cpal, bych medvídky jen zvýšil slávou, 

tam zlato v měch, zde sebe v pytel žhavý. 

Mí předchůdcové zde pod mojí hlavou 

se kryjí spěchováni v této skále, 

též zprznili se simonií žravou. 

Tam rovněž spadnu, soudruh v jejich žale, 

až přijde ten, na nějž jsem hádal v tobě, 

když zeptal jsem se tebe nenadále. 

Však nebude v tak dlouhé lkát zde době, 

co já tu vražen hlavou dolů hynu, 

tak nebude si pálit paty obě, 

Neb po něm bez zákona, horších činů 

zde od západu pastýř vyskytne se, 

jej i mne tento skryje ve svém stínu. 

To nový Jason, o němž v bibli čte se,

jak tomu jeho král, tak milostivý 

mu bude, Francie kdo žezlo nese.“ –

Zda příliš tu jsem nebyl odvážlivý, 

já nevím, v odvet když jsem tak se hádal: 

„Aj, rci mi, na mnoho-li zlata chtivý 

Byl Spasitel, když v ruce Petra skládal 

své klíče? Jistě k němu se obrátil, 

jen ,Následuj mne!‘ bylo vše, co žádal. 

Co Petrovi a apoštolům platil

před volbou Matěj stříbra nebo zlata 

za místo, které bídný Jidáš ztratil? 

Nuž dobře se ti děje, duše klatá,

jen hříšně vyzískaný groš hleď skryti,

jímž proti Karlu tak jsi byla vzňata!

A by mi nemusila v cestě býti

k nejvyšším klíčům úcta svrchovaná.

jež druhdy nosil's ve veselém žití:

Víc hřímala by řeč má rozhněvaná,

neb vaše lakota svět celý kalí,

zlo zvýšeno jest a ctnost pošlapaná.

Vás pastýře měl v mysli Jan, když v dáli

zřel onu, která sedí nad vodami

a nevěstka se všemi líhá králi;

Jež narozena sedmi se hlavami,

jež rohy, počtem deset, měla vzpjaté,

choť její dokud žitím ctným byl známý.

Váš Bůh jsou věci stříbrné a zlaté,

vy, pohani, to jiný rozdíl není,

ti jednoho, vy na sta bohů máte.

Ó Konstantine, ne tvé obrácení,

však dar tvůj jakému zlu matkou býval,

jímž tebou přišel poprv papež k jmění;" -

A mezi tím, co tak jsem jemu zpíval,

on chodidly tlouk', mrskal vzhůru jimi,

buď svědomí, buď vztek mu duši zrýval.

Můj vůdce spokojen byl, skojenými

rty naslouchal a tuším, všecko schválil,

co pronesl jsem slovy pravdivými.

Pak pažemi mne chyť, svým tělem halil,

mne na svých ňadrech držel v rovnováze,

a cestou, kterou přišel, pak se vzdálil.

Mne tiskna k sobě nes' mne bez nesnáze,

až dospěl strmé stěny ku vrcholu,

jež tvoří k páté přechod z čtvrté hráze.

Zde složil milé břímě mile dolů,

ač tak byl příkrý kolmý svah té skály,

že kozám byl by těžkou stezkou; spolu

Nám údol jiný zjevil se pak v dáli.
