---
contentType: prose
---

<section>

### Zpěv třicátý

Jak sedmihvězdí to prvního nebe,

bez východu jež svítí, bez západu

a vyjma vinou, mhou neskrývá sebe,

</section>

<section>

A každému zde věrnou dává radu,

by povinnosti dbal, jak ve vln víru

tam řídí hvězda u kormidla vládu,

</section>

<section>

Se zastavilo; dav ten, v srdci víru,

jenž kráčel mezi ním a Nohem spolu,

se k vozu obrátil co k svému míru.

</section>

<section>

A jeden z nich jak s nebe poslán dolů,

„Veni sponsa de Libano“ tak v pění

po třikrát zvolal, za ním všickni v kolu.

</section>

<section>

Jak svatí při andělské trouby znění

se náhle vztyčí každý ve své skrýši,

jich nový hlas se v allelujah změní:

</section>

<section>

Na božském voze pozvedlo se k výši

sto jiných hned ad vocem tanti senis

tož sluhů, poslů z ráje věčných říší.

</section>

<section>

I zpívali: „Benedictus qui venis“

a do kola kol házejíce kvítí:

„Manibus o date lilia plenis!“

</section>

<section>

Já viděl již, co mladý den se nítí,

jak strana východní plá v růží roji

a nebe jasnou veselostí svítí

</section>

<section>

A Slunce tvář se zvedá ve závoji,

že moh’ jsem dlouho v páry jemné řase

naň upírati zřítelnici svoji.

</section>

<section>

Pod mrakem květin, jichž déšť rozlétá se

z andělských rukou stále svěží, nový

výš stoupá, a klesaje rozprchá se.

</section>

<section>

V závoji bílém, věnec olivový

na skráni, v plášti zeleném zřím paní,

jak oheň háv ji šatil purpurový.

</section>

<section>

Můj duch, jenž v teskném žití putování

tak dlouhý čas se bez ní v temno řítil

a nezachvěl se v sladkém omdlévání,

</section>

<section>

Ač její tvář svým okem nezachytil,

přec tajnou silou, která z ní se lila,

zas nesmírnou moc staré lásky cítil.

</section>

<section>

Jak oči moje tato jala síla,

tak mohutná, jež, sotva z dětství šatů

jsem vykročil, mé srdce poranila,

</section>

<section>

Já s úctou v levo obrátil se v chvatu,

s tou úctou, s kterou k matce běží dítě,

když bojí se, neb žal má nebo ztrátu,

</section>

<section>

Bych Virgilu řek’: „Drachmu krve stěží

bys našel ve mně, jež se nezachvěla,

tak staré lásky žár zas cítím svěží.“

</section>

<section>

Však darmo kolem zřítelnice zřela,

mne Virgil opustil, nejsladší, drahý,

ten, jemuž vzdala se má duše celá.

</section>

<section>

Vše, pramáti co ztratila tak záhy,

nic nezmohlo, zas v slzách moje líce,

již dříve pozbavené slzí vláhy.

</section>

<section>

— „Ó Dante! Virgila že nemáš více,

to neplač, pro meč jiný nechť se rodí

slz proudy a tvé rosí zřítelnice! —“

</section>

<section>

Jak admirála, jenž na přídě lodi

a hned na zadku pozorně se dívá

a ku práci lid povzbuzuje chodí,

</section>

<section>

Na levém kraji vozu co zaznívá

zvuk jména mého (nutností jen hnaný

jsem psal je čtenáři!), kde květů splývá

</section>

<section>

Déšť, ženu vidím státi, nad ní stkaný

ten oblak z květů andělských, ta oči

mně obrací vstříc z druhé břehu strany,

</section>

<section>

Leč tak, pro závoj, který se jí točí

se skrání, Minervy spjat listím celý,

že moje oko nezcela ji zočí.

</section>

<section>

Cos pyšně královského v sobě měly

posuňky její, jak ten, který líčí

jen chladnost řeči tlumí příval vřelý.

</section>

<section>

— „Jen na mně hleď, zříš ovšem Beatrici;

jak’s uráčil se tuto horu slézti?

Což nevíš, zde že lidské štěstí klíčí?“ —

</section>

<section>

V zdroj čistý musil oči své jsem vésti,

leč spatřiv sebe, upřel jsem je v trávu:

tak velký stud má skráň musila nésti.

</section>

<section>

Jak matka zdá se bezcitného mravu

na syna býti, ona ke mně zdá se,

neb hořká láska hořkou mívá šťávu.

</section>

<section>

I mlčela, zpěv andělský v sluch zase

ni zazněl: In te Domine speravi,

leč u slov pedes meos zamlká se.

</section>

<section>

Jak sníh zamrzá mezi kmenů davy

na horách Italských, kdy ostře zavyl

vír větrů Slavonských a pak se taví

</section>

<section>

A zvolna ztrácí, jak by sám se ztrávil,

když země, jež stín ztrácí, teplem dýchá,

že zdá se, jakby oheň svíčku tavil:

</section>

<section>

Tak bez vzdechů a slzí byl jsem zticha

při zpěvu těch, kteří dle věčných kruhů

svůj řídí zpěv, zdroj jehož nevysýchá;

</section>

<section>

Leč když jsem cítil, v písni rajských sluhů

že soucit zní a větší, než by řekli:

— „Proč, ženo, tak jej trápíš v rajském luhu?“ —

</section>

<section>

Tu v úzkosti se moje smysly lekly,

led kol mé hrudi na dech, vodu splynul,

ten ústy, zraky proudy její tekly.

</section>

<section>

Zjev její pevně z levé vozu kynul

a k zbožným duchům na to zazněl blaze

a řečí tou se její hovor vinul:

</section>

<section>

— „V dnu věčném bdíte v neunavné snaze,

že sen ni noc vám neuloupí kroků,

jež učinit věk musí na své dráze,

</section>

<section>

Tož onomu, jenž slzy tají v oku,

víc odpověď má, by mne chápal, svědčí,

by s vinou bolest v jednom spěla toku.

</section>

<section>

Ne působením velkých sfer a péčí,

jež každé símě vůbec k cíli vedou

dle oběhu hvězd, leč milostí větší

</section>

<section>

A zvláštní, před níž každá milost bledou,

tou, k dešťům svým jež tam až mívá páry,

že postihnout jich oči nedovedou,

</section>

<section>

Ten zahrnutý takými byl dary

v svém žití novém, každá schopnost pravá

že mohla vždy cíl dobrý mít a jarý:

</section>

<section>

Leč semenem zlým půda zemská stává

se horší, nevzdělaná, zdivočilá,

čím vnitřní síla bujnosti jí dává.

</section>

<section>

Čas nějaký já jsem ho povznášela

svým pohledem, co zornice má plála,

jsem po dobré jej cestě provázela.

</section>

<section>

Leč na prahu když druhé již jsem stála

své mladosti a život proměnila,

tu jeho duše jiným hned se vzdala.

</section>

<section>

Když z těla k duchům pak jsem vystoupila

a krása více ve mně vzrostla s ctností,

míň příjemnou a drahou mu jsem byla,

</section>

<section>

On obrátil své kroky k nepravosti,

za dobra klamným zdáním šlo jen tělo,

jež nedalo, co slibovalo dosti.

</section>

<section>

A nespomohlo, že jej probouzelo

v snech k dobru mého ducha působení

tak málo jemu na tom záleželo!

</section>

<section>

Již klesl tak, že k jeho napravení

vše marné bylo, leda ukázati

mu zatracenců těžká utrpení.

</section>

<section>

Na bránu mrtvých šla jsem zaklepati

u toho, který sem jej vedl, smělá

jsem začla v slzách naříkat a lkáti.

</section>

<section>

A zrušen byl by zákon Boha zcela,

byť Lethe přešla se a krmě taká

se bez pokuty okusiti měla

</section>

<section>

Té lítosti, jež hořké slzy láká.“ —

</section>
