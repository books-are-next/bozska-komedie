---
contentType: prose
---

<section>

### Zpěv osmý

Dál pravím: Jakmile jsme věž tu zhledli,

dřív než jsme přišli blíže k patě její,

jsme ku cimbuří jejímu zrak zvedli.

</section>

<section>

Tu plamínky dva na kraji se chvějí,

a jiný jim jak na znamení hoří,

že sotva oči v takou dálku spějí.

</section>

<section>

Já obrátím se ku vší vědy moři,

dím: „Co to značí? Čemu odvět dává

ten plamen druhý? Kdo jsou, již ho tvoří?"

</section>

<section>

On: „Hleď, tam, kde se pění voda tmavá:

tvůj není-li zrak dýmem zamlžený,

uzříti můžeš, co se očekává."

</section>

<section>

Tak žádný tetivou šíp vymrštěný

by neprojížděl rychlou vzduchem dráhu,

jak člunek zřel jsem dělit kalné pěny.

</section>

<section>

Pak na šíji mně klad své ruce obě,

v tvář políbil řka: „Ta buď požehnána,

ty plamenný, jež matkou byla tobě!

</section>

<section>

Však to je duše pýchou osedlána,

zvěst dobroty nezdobí paměť její

a proto vztekem jest i tady štvána.

</section>

<section>

Co jich, již králi být se domýšlejí,

po sobě zanechají povržení,

jak prasata zde v močále pak tkvějí!"

</section>

<section>

A já: „O mistře, k svému potěšení

bych viděl rád, by stopil se v ty kaly.

než projedeme tiché vod těch vření."

</section>

<section>

On: „Dříve než břeh objeví se z dáli,

jak přeješ si, má hned se tobě státi,

je slušno splnit touhy tvé, jež vzplály."

</section>

<section>

A brzy zřel jsem, jak ho začli rváti,

co zblácených se stran všech k němu spělo,

že musím Bohu dík a chválu vzdáti.

</section>

<section>

„Na Argentino Filipa!" to hřmělo,

až Florenťana zuby v divé zlosti

se v jeho vlastní zatínaly tělo.

</section>

<section>

Tam nechali jsme jej; již o něm dosti!

Leč v moje ucho nářky žalu bily,

že k předu zrak jsem napjal s dychtivostí.

</section>

<section>

Můj dobrý mistr pravil: „Synu milý,

jsme u města, které má jméno Dita,

v němž velcí měšťané ve množství kvílí."

</section>

<section>

A já: „O mistře, pravdu díš, mně svítá,

zřím v údolu, jak mečet řada plane,

jak z plamene by vyšla, rudě kmitá."

</section>

<section>

A on: „Žár věčný, který neustane

a z nitra plá, tak rudými je činí,

tak v dolním pekle zříš je ohněm tkané."

</section>

<section>

I vstoupili jsme ve příkopy nyní,

jež bezútěšnou zem od jiných dělí,

zdi z kovu zdají se být, jež ji stíní.

</section>

<section>

A ne bez velké zatáčky jsme vjeli

až k místu, kde náš převozník děl s křikem:

„Nuž vystupte, zde průchod v město ztmělý!"

</section>

<section>

Já u brány zřel víc než tisíc s rykem

se sápat na nás, spadlých s nebes výše:

„Kdo to, jsa ještě v těle, smrtelníkem,

</section>

<section>

Bez smrti kráčeti smí v mrtvých říše!"

Mně moudrý mistr kynul na znamení,

že stranou s nimi mluviti chce tiše.

</section>

<section>

Tu trochu ustali v svém rozhorlení

a řekli: „Ty pojď, on ať sám dál kráčí,

když v zem tu vstoupil v takém drzém chtění.

</section>

<section>

Ať sám se vrátí, jeho moc-li stačí,

tou cestou šílenou, ty zůstaň státi,

jenž vedl jsi jej v náruč tmám a pláči."

</section>

<section>

O čtenáři, zda děs mne nezachvátí

při prokletých slov těchto děsném zvuku,

já mnil, že zpět můj krok se nenavrátí.

</section>

<section>

„O drahý vůdce, který dal's mi ruku

víc nežli sedmkráte pro útěchu,

mne zachránil vždy v nebezpečí shluku,

</section>

<section>

Buď se mnou viz, jsem bez síly a dechu.

a jestli v další cestě nám se brání,

svých kroků stopy najděme hned v spěchu."

</section>

<section>

On, jenž mne zaved' v tato místa lkání,

děl: „Žádný z těchto nezavře nám dráhu,

jež nebem určena. Pryč ostýchání!

</section>

<section>

Jen počkej zde, nadějí dobrých vláhu

přej umdlenému duchu ku posile,

já nenechám tě u propastí prahu!"

</section>

<section>

Tak zanechal mne — jaká děsná chvíle! -

můj sladký otec. „ano" i „ne" v sporu

se přely v mojí hlavě pobloudilé.

</section>

<section>

Nic z jejich neslyšel jsem rozhovoru,

však dlouho nestál s nimi a již všici

do města prchli rychle v jednom sboru.

</section>

<section>

Zavřeli bránu naši protivníci

před pánem mým, i zůstali jsme sami:

on obrátil se ke mně, úžas v líci,

</section>

<section>

Zrak sklopený, skráň spjatou myšlénkami

děl s nedůvěry vzdechem v nepokoji:

„Kdo cestu v ten dům žalu zavírá mi?"

</section>

<section>

A ke mně: „Hněv můj nelekej tě, v boji

s tou rotou obstáti chci bez vší mdloby,

nechť třeba uvnitř k obraně se strojí.

</section>

<section>

Novými nejsou tyto jejich zloby,

je strojili u méně tajné brány,

bez zámku tato stojí od té doby.

</section>

<section>

Tam viděl's ony mrtvé řádky psány.

Již s vrchu svahy pekla k nám se nese

a bez průvodu kráčí s této strany

</section>

<section>

Ten, jímž to město pro nás otevře se."

</section>
