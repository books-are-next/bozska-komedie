---
contentType: prose
---

<section>

### Zpěv sedmnáctý

Ó vzpomeň, čtenáři, zda v mlhy roji

kdys octnul jsi se v horách, mhou kdys zíral

ne jinak než jak krtek kůží svojí.

</section>

<section>

A vlhké mlhy závoj když se sbíral

a zvolna tál a za ním slabou září

se slunce kruh v záhyby jeho vtíral:

</section>

<section>

Jen slabý obraz tobě mít se zdaří,

jak já jsem viděl tady slunce v dáli,

jež zapadalo právě před mou tváří.

</section>

<section>

Dle kroků mistrových se moje braly,

já z mraku hroužil do paprsků čelo,

jež v nižších hory krajích umíraly.

</section>

<section>

Ty obraznosti! kam až zaletělo

tvé křídlo často s vlastní duší naší,

že neslyšíme, byť sta trub kol hřmělo,

</section>

<section>

Když smyslové ne, rci, kdo tebe plaší?

ty světlem hýbáš se, jež v ráji tvoří

se samo neb se vyšší vůlí snáší.

</section>

<section>

V mé vidění se nejdřív rysy noří

té bezbožné, jež v ptáka proměněna,

jenž nejraději zpívá; v tomto moři

</section>

<section>

Má duše byla v sebe uzavřena,

že žádná forma zevnějšího světa

víc nemohla jí býti obsažena.

</section>

<section>

V mou obraznost v tom jako prška slétá

na kříži člověk pyšný, pohrdavý,

tak umřel též, kol něho lidí četa:

</section>

<section>

Tož s Estherou Assverus plný slávy

a s nimi Mardocheus, který v činu

i v řeči vždy byl sluha boží pravý.

</section>

<section>

A obraz ten tak rozplýval se v stínu,

jak zjevil se, jak bublina splask’ zase,

když voda zmizí, v jejímž byla klínu.

</section>

<section>

V mém vidění pak dívka zjevila se.

„Proč, královno, jsi v hněvu smrt si dala?“

A bolestný pláč kvílel v jejím hlase.

</section>

<section>

„Bych byla já, tys na smrt pospíchala,

teď Lavinii ztratila’s, já zbyla,

bych nad tvým dřív, než cizím pádem lkala.“ —

</section>

<section>

Jak zavřené když oči oslnila

zář nová, spánek vyplašen se láme

a škube, nežli zmizí jeho síla:

</section>

<section>

Tak zjeveni mé zmizelo v tmě samé

před světlem, jež mi šlehlo právě v líce,

tak silné, jaké sotva v žití známe.

</section>

<section>

Kde jsem, mé oči zřely, pátrajíce,

v tom zazněl hlas k nám: „Tady vstupuje se!“

Po jiném já už neptal jsem se více.

</section>

<section>

A mocná touha rázem ve mně hne se,

bych toho zřel, jenž mluvil, a tak žárná,

že vyplnění jen jí úkoj nese.

</section>

<section>

Leč slunce zář jak bije v zrak nám parná,

že jeho obraz tím nám zahaluje,

tak zhasla síla má, zde byla marná.

</section>

<section>

„Duch nebeský to jest, jenž ukazuje

bez každé prosby cestu naší mdlobě

a v světlo vlastní své se utajuje,

</section>

<section>

Nám pomáhá, jak každý z nás sám sobě;

kdo nouzi zří a čeká na prošení,

na odmítnutí již se chystá v zlobě.

</section>

<section>

Nuž za ním obraťme krok bez prodlení

a hleďme stoupat dřív, než tma se schýlí;

pak nešlo by to do dne navrácení.“ —

</section>

<section>

Tak vůdce děl a my jsme obrátili

své kroky k blízkým schodům bez váhání.

Leč sotva na prvním mé kroky byly,

</section>

<section>

Já cítil v obličeji náhle vání

slyšel tepot křídel, hlas: Beati,

pacifici, bez hněvu zlého vzplání.

</section>

<section>

A noci háv již ukryl černošatý

poslední svity slunce, že nad námi

již leckde prokmital hvězd promyk zlatý.

</section>

<section>

„Ó sílo má, proč mizíš, co tě mámí?“ —

já k sobě děl, ucítiv dál se brodě,

že slábne krok můj těmi končinami.

</section>

<section>

My na nejvyšším stáli jsme již schodě,

a na konci náš další krok se stavil,

jak na pobřeží když přistanou lodě.

</section>

<section>

Já chvíli sebe nasloucháním bavil,

zda neuslyším cos z nového kruhu;

pak obrácený ku mistru jsem pravil:

</section>

<section>

„Ó sladký otče, jaký trest v tom luhu,

kde stojíme, rci, vinníky teď hostí?

ač noha dlí, řeč dál zni k tvému druhu!“ —

</section>

<section>

— „Ku dobru láska, líná k povinnosti,

se tříbí zde, a zde se zdvihá veslo,

jímž vládlo se kdys špatně v lhostejnosti.

</section>

<section>

Leč pozornější v řeč mou by se neslo

tvé naslouchání, obrať ducha ke mně,

by dobré símě v tvoji duši kleslo.

</section>

<section>

Ni Tvůrce ani tvor, — on začal jemně, —

bez lásky nebyl, víš to, synu milý,

ať duševní, ať té, již rodí země.

</section>

<section>

Ta přirozená láska se nezmýlí,

ta druhá spíš, špatný-li předmět její,

když příliš mnoho má neb málo síly.

</section>

<section>

Po prvních dobrech pokud snahy spějí,

při druhém dobru, míru má-li pravou,

záliby hříchu se v nás nevzbouzejí.

</section>

<section>

Leč převrácenou nebo naléhavou,

neb liknavou-li ku dobru se stává,

tvor proti Tvůrci vzdornou jedná hlavou.

</section>

<section>

Tož chápeš teď, že láska nepřestává

být ve vás zdrojem ctnosti i všech činů,

jichž vykonání trest svůj vyhledává.

</section>

<section>

Leč od předmětu lásky svojí, synu,

odvrátit nemůž’ láska svoji vlohu,

tím’s jist, že nejdeš v záště vlastní stínu.

</section>

<section>

Však bytost sotva představit si mohu,

jež bez Tvůrce by, v sobě pouze dlela,

tím nemožna je též zášť proti Bohu!

</section>

<section>

Tak v dobrý soud-li moje mysl spěla,

vám bližního zlo milovat lze, trojí

pak hlína vaše tady cestu měla:

</section>

<section>

Když soused klesne, ten se těchou kojí,

že přijde k slávě a tak proto přeje

si jeho pád a proti bratru brojí.

</section>

<section>

O přízeň, čest, moc, slávu ten se chvěje,

když bližní jeho stoupá, že je ztratí,

i bojí se a zdaru jeho kleje,

</section>

<section>

A jiný mní, že musí pomstou vzpláti

za příkoří, jež musil vytrpěti,

a nezdar bližního si proto přáti.

</section>

<section>

Pro tuto Tvoji lásku jest se chvěti

zde dole duším, teď buď poučený

o té, jež zvráceně chce k dobru spěti.

</section>

<section>

Po dobru jesti každý roztoužený,

byť nejasně je chápal, mír v něm hledá,

je dostihnout je každý rozhorlený.

</section>

<section>

A vaše láska práci-li si nedá

je zřít a získat, potom po lítosti

trest slušný pro vás v kruhu tom se zvedá.

</section>

<section>

Jeť jiné dobro nejsouc k blaženosti

a nejsouc štěstím, není dobra ani

plod ani kořen, který dobro hostí:

</section>

<section>

A láska, po něm když se příliš shání,

v třech kruzích příštích nad námi se pyká,

leč v trojí dělena jak ve pokání,

</section>

<section>

To zamlčím, ať samo v zrak tvůj vniká.“ —

</section>
