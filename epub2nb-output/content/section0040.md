---
contentType: prose
---

<section>

### Zpěv druhý

Již došlo slunce ku obzoru kraji,

kterého poledník ve svojím bodu,

kde nejvyšší jest, Jerusalem tají:

</section>

<section>

Noc, která vstříc mu krouží v chorovodu

s Váhou, jež před sluncem jí padá z dlaní,

když zvítězí, se nesla z Gangu brodu,

</section>

<section>

Že růžové a bílé z nenadání

Aurory tváře, kde jsem stanul právě,

již stářím v žlutším zaleskly se plání.

</section>

<section>

U moře ještě my jsme stáli v trávě,

jak lid, jenž o své cestě přemýšleje

dlí tělem, v srdci spěchá nedočkavě.

</section>

<section>

A jak před jitra vzchodem často skvěje

se krví Mars v par hustých mračné řase,

tak v západ, kde se povrch moře chvěje,

</section>

<section>

Se zjevilo (kéž uvidím je zase!)

tak prudké světlo, nad vodou se hnalo,

že s žádným letem ptáka nesrovná se.

</section>

<section>

Co zrak od něho jsem odvrátil málo,

bych vůdce svého ptal se polekaný,

zřel jsem je zas, jak víc a větší plálo.

</section>

<section>

U toho světla brzo s každé strany

cos bílého jsem viděl a zpod něho

tvar zjevoval se rovněž z běla tkaný.

</section>

<section>

Můj mistr neřek’ slova jediného,

však první běl jak zjevil se být křídly,

tu ihned poznav plavce nebeského

</section>

<section>

Křik’: „Na kolena! Co zde oči zhlídly,

jest Anděl Páně, sepni ruce svoje!

Jen také uzříš teď, již tady sídlí.

</section>

<section>

Viz, kterak pomáhá si bez nástroje,

bez vesla, nechce ani plachty jiné,

než v dálce mezi břehy křídla dvoje.

</section>

<section>

Viz, kterak obě výše k nebi šine,

jak pery věčnými vzduch kolem tepe,

jež nemění se, jak lidský vlas hyne.“ —

</section>

<section>

Ten pták nebeský jak se blížil, lépe

jsem plápolání jeho rozeznával,

ba nesneslo je oko skorem slepé.

</section>

<section>

I skloním je; on k břehu zatím plaval

s tak svižnou a tak lehkou lodí svojí,

že nebrázdila ani vody nával.

</section>

<section>

Nebeský plavec v zádi lodi stojí,

na čele jeho blaženost jsme zřeli

a víc než duchů sto se v člunu rojí.

</section>

<section>

In exitu Israel všickni pěli

a jednohlasně, jak se nesli blíže,

a dále, jak vyznívá žalm ten celý.

</section>

<section>

Nad nimi znamení on dělal kříže

a hned se každý k břehu hnal; pak v běhu

jak přišel rychlém, zmizel bez obtíže.

</section>

<section>

A udivené množství na tom břehu

se zrakem kolem těkajícím stálo,

jak ten, kdo pátrá v nových věcí sběhu.

</section>

<section>

Na všecky strany slunce den již slalo

a z nebes středu, kterak dále spělo,

v dál Kozorožce šípy svými hnalo.

</section>

<section>

Tu nový ten lid pozvedl k nám čelo

řka: „Sdělte cestu, jestli o ní víte,

po které na vrch jíti by se mělo.“ —

</section>

<section>

A Virgil pravil: „Zajisté vy mníte,

že v známý kraj se naše kroky šinou,

však cizince, jak sami jste, zde zříte.

</section>

<section>

Před malou chvílí, cestou ovšem jinou,

než vy, tak děsnou kroky své jsme vedli,

že svahy tyto nám teď hračkou kynou.“ —

</section>

<section>

Když všecky duše dýchání mé zhlédly,

že živým jsem v jich středu, znamenaly,

tu divily se, úžasem až zbledly.

</section>

<section>

Jak k tomu, olivu kdo nese, valí

se zevšad lid, by slyšel nové zprávy,

a strká se jsa v tlačenici stálý:

</section>

<section>

Tak na mé tváři utkvěly ty davy,

a každá šťastná duše zapomněla,

že v očistu jde krok jí namahavý.

</section>

<section>

A ze zástupu jedna ke mně spěla,

by objala mne, tak ji chvátat zočím,

že duše má též obejmout ji chtěla.

</section>

<section>

Ó prázdné stíny, tvary pouze očím!

já třikrát kol něho své ruce skláním

a třikrát prázdné k hrudi zpět je točím!

</section>

<section>

Stín nazpět ustoupil a s usmíváním,

neb úžas změnil barvu tváře mojí

a já se pohnul, bych jej dostih’, za ním.

</section>

<section>

Děl mírně mi, bych ustal v snaze svojí;

tu poznal jsem ho, prose, zastaviti

by chtěl se křeči, jež mé přání zkojí.

</section>

<section>

Děl: „Jak jsem druhdy miloval tě v žití,

tak miluji tě zbaven těla kruhu,

tož stojím s tebou; jak ty můžeš jíti?“ —

</section>

<section>

— „Můj Casello, já cestou v tomto luhu,

kam jednou se zas vrátím, jsem se stavil,

proč tys však tak se opozdil, můj druhu? —“

</section>

<section>

— „Mně nestala se křivda,“ on mi pravil,

„když ten, jenž koho chce a kdy chce bere,

mne převezení víc než jednou zbavil.

</section>

<section>

Jest vůle božská spravedlivá, z které

jde jeho vůle, tři měsíce brával,

jak chtěli klidně, v loď zástupy steré,

</section>

<section>

Já obrácený tam jsem byl, kde v nával

vln moře slaných Tibera se chýlí,

on vlídně s lodí svou mne očekával

</section>

<section>

Při onom ústí, kam svým křídlem pílí;

neb všickni ti se shromážďují tady,

kdo k Acheronu svůj krok nesklonili.“ —

</section>

<section>

Já: „Jestli neuzmuly nové řády

ti zvyk a paměť zpěvu milostného,

jímž konejšils mé duše sny a vády,

</section>

<section>

Svou písní trochu ducha stísněného

mi potěš, který s údy těla mdlými

ten přišel kraj a tíseň cítí jeho.“ —

</section>

<section>

Tu on hned začal zvuky přesladkými:

Amor che nella meate mi ragiona,

tak, že až sladkost posud v duši zní mi.

</section>

<section>

Tu vůdce můj, a já, a tlupa ona,

jež spěla s ním, jsme byli spokojeni,

nám jiné péče skryla zpěvu clona.

</section>

<section>

A šli jsme zvolna, pozorně, jak v snění

na tónech jeho visíce. Kmet v lání

jal křičet se: „Dál, dále bez prodlení!

</section>

<section>

Vy líné duše! Nač to zdržování?

Jen k vrchu vari, byste očistili

své šupiny, jež Boha zřít vám brání. —“

</section>

<section>

Jak holubů dav zrní nebo býlí,

se v tlupy slétnuv, poklidně si sbírá,

bez pýchy obvyklé se k sobě chýlí,

</section>

<section>

Když něco, čeho obává se, zírá,

hned zanechává pastvy okamžitě,

tím větší starost že je náhle svírá:

</section>

<section>

Tak zástup tento zřel jsem, kterak hbitě

zpěv opustil a běžel ku vrcholu

jak ten, kdo neví kam jde, roztržitě.

</section>

<section>

My odešli jak oni rychle spolu.

</section>
