---
{}
---

### Zpěv patnáctý

Ta dobrotivá vůle, v které svítí

vždy láska, pravým jestli směrem dýše,

jak žádostivost v zlé vůli jest skrytá,

Té sladké lýře káže doznět tiše

a svatým stranám velí spočinouti,

jež ladíc spouští ruka s nebes říše.

Ctné prosby jak by mohly přeslechnouti

ty bytosti, jež, by mi daly síly,

ku prosbě rázem chtěly umlknouti!

A sluší, aby odsouzeni byli,

kdož z lásky k věci, jež trvá čas malý,

se věčné oné lásky oloupili.

Jak nocí tichou, jasnou náhle z dáli.

svit rozlévá se jako ve plameni,

že dráždí oči, které klidně stály;

Jak hvězda by to, která místo mění,

ač na místě, kde světlo ono zkvetlo,

nic neschází; a na dlouho to není:

Tak s pravé ruky hvězdné sjelo světlo

a tím zhvězděním kříže zářným v skvělém

se hnalo letu, až mu do noh sletlo.

Od pentle drahokam ten v letu smělém

se nerozloučil, křížem běžel dolů,

jak plamen by se míhal za úbělem.

Stín Anchisa tak stanul ve plápolu,

když nelhala ta vzácná naše Musa, 

když v Elisiu syna objal v bolu.

„O sanguis meus o super infusa

Gratia Dei sicut tibi cui

bis unquam coeli janua reclusa?“

Tak ono světlo, které pozoruji,

pak obrátil jsem obličej k své paní,

leč trnu všady, kam se zraky snují.

Neb v jejích očích také usmívání,

že mnil jsem milosti i ráje cíle

že dosah zrak můj, v její když se sklání.

Dál, sluchu jako zraku zvěsti milé,

duch ku počátku jal se dumy bájit,

jež pochopiti nebylo v mé síle.

Ne, sám že něco chtěl by mi snad tajit,

leč musil tak, neb jen za mezí lidí

myšlénka jeho směr si mohla najít.

Leč lásky horoucí luk, jejž on řídí,

když umdlel, tak že mohlo slovo jeho

být pochopeno duchem, jenž to vidí.

To první, co se dotklo sluchu mého:

„Buď požehnán ty jeden ve trojici,

žes milostiv tak k rodu sluhy svého!“

A dále: „Touhu dlouhou, hárající,

jež vznikla ve mně čtením knihy valné,

jež nemění se, v této blýskavici,

V níž k tobě hovořím, po době žalné,

teď ukájíš, můj synu, té buď díka,

jež křídla tobě dala k pouti dálné.

Ty myslíš, myšlénka tvá smrtelníka

že z pramyšlénky ke mně cesta hledá,

jak z jedné známé pět nebo šest vzniká.

Tož zeptat se, kdo já jsem, ti to nedá,

ni proč se veselejším jevím tobě,

než jiný z davu, jenž se tady zvedá.

A pravda máš, neb stejně v každé době

zde patří do zrcadla velcí, malí,

kde myšlénku zříš, než ji myslíš sobě.

Leč svaté lásce, v níž jsem v bděni stálý,

jež ve mně nítí sladké touhy žízeň,

by lépe myšlénky mé v souzvuk hrály,

Tož jasně, směle, jistě zjev svou trýzeň,

své všecko přání a svou všecku vůli,

neb odpověď juž chystá ti má přízeň.“

Mé zraky se hned k Beatrici snuly,

než mluvil jsem, a rázem mojí snaze

ty smavé její oči křídla vzduly.

A pak jsem začal: „První rovnost blaze

co zjevila se vám, všem se tu děje,

že s rozumem cit máte v rovnováze.

Neb v Slunci, jež vás osvěcuje, hřeje,

jsou cit i rozum v také harmonii,

že nelze říc, jak jedno druhé kreje.

Leč cit a přání u těch, kteří žijí,

tou příčinou, která vám není skryta,

vždy křídly s péry rozličnými bijí.

Mně smrtelníku rovněž v hrudi zkvítá

táž nesrovnalost, tož jen mlčky, díkem

mé srdce tento otcovský ples vítá.

Leč tebe prosím, usedavě, s křikem,

ty živý topase, jímž šperk ten plane,

rci jméno, jež jsi měl jsa smrtelníkem!“

„Má ratolesti, z které slast mi vane

juž v čekání, já byl jsem tvojím kmenem!“

to první z jeho řeči ke mně kane.

Pak dále: Ten, jehož se zdobíš jménem,

kterému sto let a víc prodlévati

na první řimse bylo smutným věnem,

To byl můj syn, jej dědem tobě zváti,

a dobře děláš, dlouhou jeho mdlobu

že tvůj mu život skutky ctnými krátí.

V zděch starých Florencie v dávnou dobu,

v nichž terca s nonou ještě počítá se, 

ctná, střídmá v míru byla, za ozdobu

Bez řetízků, bez korun v onom čase

bez sandálů, bez pasu žena byla,

jenž ve větší než ona plál by kráse.

A dcera sotva že se narodila,

trud nestrojila otci, tu věk mladý,

tam věna aby se mez nezrušila.

A domů nebylo bez lidí tady,

jím Sardanapal neřek, vyzdobeny

jak mají síně být, v nich jaké vnady.

A Montemalo nebyl přemožený

Ucellatojem, první ve stoupáni

jenž byl a bude první pokořený.

Bellincion Berti našel opásání,

jenž kožené a z kosti, od zrcadla

choť jeho šla bez tváří malování.

Těm z Vecchia a Nerli nenapadla

chuť nosit hávy s potaženou koží,

jich ženy doma hleděly si přádla.

Ti šťastní věděli, kam kosti složí

a pro Francii žena tenkrát žádná

neosiřela ve manželském loži.

Ta nad kolébkou bděla žena řádná,

tou starou mluvou konejši své dítě,

jež blažila juž dědy věčně vnadná.

Ta při tom snula se vřetena nítě

a rodné svoje báje vyprávěla

o Fiesole, Římu, Tróji hbitě.

A Saltorello nebo Cianghella 

by divem byli, jako teď by divem

zvěst Cornelie s Cincinnatem zněla.

A v tomto klidném, krásném žití snivém

ctných měšťanů, jež cnost a věrnost hlídá,

v tom sladkém hnízdě, v asylu tom tklivém,

Od Marje svolala mne matky bída,

a v staré křtitelnici křest pak svatý

mne posvětil, já stal se Cacciaguida.

Moronta s Eliséem měl jsem braty

a ženu vzal jsem ze údolí Pádu, 

tvé příjmí odtud; nadšením pak jatý

Já přidružil se záhy ke Konrádu; 

ten pasoval mne svého za rytíře,

tak jeho přízně získal jsem si vládu.

Já táhnul s nim v boj proti oné víře, 

lid jejíž vaše práva zneužívá,

a toho vina padá na pastýře.

Tam zmocnila se mne ta luza divá

a zbavila mne toho světa víru,

jímž dráha mnohé duše bývá křivá.

Já mučenictvím přišel k tomu míru.
