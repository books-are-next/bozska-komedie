---
contentType: poetry
---

<section>

### Zpěv patnáctý

Ta dobrotivá vůle, v které svítí

vždy láska, pravým jestli směrem dýše,

jak žádostivost v zlé vůli jest skrytá,

</section>

<section>

Té sladké lýře káže doznět tiše

a svatým stranám velí spočinouti,

jež ladíc spouští ruka s nebes říše.

</section>

<section>

Ctné prosby jak by mohly přeslechnouti

ty bytosti, jež, by mi daly síly,

ku prosbě rázem chtěly umlknouti!

</section>

<section>

A sluší, aby odsouzeni byli,

kdož z lásky k věci, jež trvá čas malý,

se věčné oné lásky oloupili.

</section>

<section>

Jak nocí tichou, jasnou náhle z dáli.

svit rozlévá se jako ve plameni,

že dráždí oči, které klidně stály;

</section>

<section>

Jak hvězda by to, která místo mění,

ač na místě, kde světlo ono zkvetlo,

nic neschází; a na dlouho to není:

</section>

<section>

Tak s pravé ruky hvězdné sjelo světlo

a tím zhvězděním kříže zářným v skvělém

se hnalo letu, až mu do noh sletlo.

</section>

<section>

Od pentle drahokam ten v letu smělém

se nerozloučil, křížem běžel dolů,

jak plamen by se míhal za úbělem.

</section>

<section>

Stín Anchisa tak stanul ve plápolu,

když nelhala ta vzácná naše Musa, 

když v Elisiu syna objal v bolu.

</section>

<section>

„O sanguis meus o super infusa

Gratia Dei sicut tibi cui

bis unquam coeli janua reclusa?“

</section>

<section>

Tak ono světlo, které pozoruji,

pak obrátil jsem obličej k své paní,

leč trnu všady, kam se zraky snují.

</section>

<section>

Neb v jejích očích také usmívání,

že mnil jsem milosti i ráje cíle

že dosah zrak můj, v její když se sklání.

</section>

<section>

Dál, sluchu jako zraku zvěsti milé,

duch ku počátku jal se dumy bájit,

jež pochopiti nebylo v mé síle.

</section>

<section>

Ne, sám že něco chtěl by mi snad tajit,

leč musil tak, neb jen za mezí lidí

myšlénka jeho směr si mohla najít.

</section>

<section>

Leč lásky horoucí luk, jejž on řídí,

když umdlel, tak že mohlo slovo jeho

být pochopeno duchem, jenž to vidí.

</section>

<section>

To první, co se dotklo sluchu mého:

„Buď požehnán ty jeden ve trojici,

žes milostiv tak k rodu sluhy svého!“

</section>

<section>

A dále: „Touhu dlouhou, hárající,

jež vznikla ve mně čtením knihy valné,

jež nemění se, v této blýskavici,

</section>

<section>

V níž k tobě hovořím, po době žalné,

teď ukájíš, můj synu, té buď díka,

jež křídla tobě dala k pouti dálné.

</section>

<section>

Ty myslíš, myšlénka tvá smrtelníka

že z pramyšlénky ke mně cesta hledá,

jak z jedné známé pět nebo šest vzniká.

</section>

<section>

Tož zeptat se, kdo já jsem, ti to nedá,

ni proč se veselejším jevím tobě,

než jiný z davu, jenž se tady zvedá.

</section>

<section>

A pravda máš, neb stejně v každé době

zde patří do zrcadla velcí, malí,

kde myšlénku zříš, než ji myslíš sobě.

</section>

<section>

Leč svaté lásce, v níž jsem v bděni stálý,

jež ve mně nítí sladké touhy žízeň,

by lépe myšlénky mé v souzvuk hrály,

</section>

<section>

Tož jasně, směle, jistě zjev svou trýzeň,

své všecko přání a svou všecku vůli,

neb odpověď juž chystá ti má přízeň.“

</section>

<section>

Mé zraky se hned k Beatrici snuly,

než mluvil jsem, a rázem mojí snaze

ty smavé její oči křídla vzduly.

</section>

<section>

A pak jsem začal: „První rovnost blaze

co zjevila se vám, všem se tu děje,

že s rozumem cit máte v rovnováze.

</section>

<section>

Neb v Slunci, jež vás osvěcuje, hřeje,

jsou cit i rozum v také harmonii,

že nelze říc, jak jedno druhé kreje.

</section>

<section>

Leč cit a přání u těch, kteří žijí,

tou příčinou, která vám není skryta,

vždy křídly s péry rozličnými bijí.

</section>

<section>

Mně smrtelníku rovněž v hrudi zkvítá

táž nesrovnalost, tož jen mlčky, díkem

mé srdce tento otcovský ples vítá.

</section>

<section>

Leč tebe prosím, usedavě, s křikem,

ty živý topase, jímž šperk ten plane,

rci jméno, jež jsi měl jsa smrtelníkem!“

</section>

<section>

„Má ratolesti, z které slast mi vane

juž v čekání, já byl jsem tvojím kmenem!“

to první z jeho řeči ke mně kane.

</section>

<section>

Pak dále: Ten, jehož se zdobíš jménem,

kterému sto let a víc prodlévati

na první řimse bylo smutným věnem,

</section>

<section>

To byl můj syn, jej dědem tobě zváti,

a dobře děláš, dlouhou jeho mdlobu

že tvůj mu život skutky ctnými krátí.

</section>

<section>

V zděch starých Florencie v dávnou dobu,

v nichž terca s nonou ještě počítá se, 

ctná, střídmá v míru byla, za ozdobu

</section>

<section>

Bez řetízků, bez korun v onom čase

bez sandálů, bez pasu žena byla,

jenž ve větší než ona plál by kráse.

</section>

<section>

A dcera sotva že se narodila,

trud nestrojila otci, tu věk mladý,

tam věna aby se mez nezrušila.

</section>

<section>

A domů nebylo bez lidí tady,

jím Sardanapal neřek, vyzdobeny

jak mají síně být, v nich jaké vnady.

</section>

<section>

A Montemalo nebyl přemožený

Ucellatojem, první ve stoupáni

jenž byl a bude první pokořený.

</section>

<section>

Bellincion Berti našel opásání,

jenž kožené a z kosti, od zrcadla

choť jeho šla bez tváří malování.

</section>

<section>

Těm z Vecchia a Nerli nenapadla

chuť nosit hávy s potaženou koží,

jich ženy doma hleděly si přádla.

</section>

<section>

Ti šťastní věděli, kam kosti složí

a pro Francii žena tenkrát žádná

neosiřela ve manželském loži.

</section>

<section>

Ta nad kolébkou bděla žena řádná,

tou starou mluvou konejši své dítě,

jež blažila juž dědy věčně vnadná.

</section>

<section>

Ta při tom snula se vřetena nítě

a rodné svoje báje vyprávěla

o Fiesole, Římu, Tróji hbitě.

</section>

<section>

A Saltorello nebo Cianghella 

by divem byli, jako teď by divem

zvěst Cornelie s Cincinnatem zněla.

</section>

<section>

A v tomto klidném, krásném žití snivém

ctných měšťanů, jež cnost a věrnost hlídá,

v tom sladkém hnízdě, v asylu tom tklivém,

</section>

<section>

Od Marje svolala mne matky bída,

a v staré křtitelnici křest pak svatý

mne posvětil, já stal se Cacciaguida.

</section>

<section>

Moronta s Eliséem měl jsem braty

a ženu vzal jsem ze údolí Pádu, 

tvé příjmí odtud; nadšením pak jatý

</section>

<section>

Já přidružil se záhy ke Konrádu; 

ten pasoval mne svého za rytíře,

tak jeho přízně získal jsem si vládu.

</section>

<section>

Já táhnul s nim v boj proti oné víře, 

lid jejíž vaše práva zneužívá,

a toho vina padá na pastýře.

</section>

<section>

Tam zmocnila se mne ta luza divá

a zbavila mne toho světa víru,

jímž dráha mnohé duše bývá křivá.

</section>

<section>

Já mučenictvím přišel k tomu míru.

</section>
